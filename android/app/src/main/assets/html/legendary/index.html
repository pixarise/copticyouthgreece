<!DOCTYPE html>
<html>
<head>
    <meta charset="utf-8">

    <style type="text/css">
      body {
        padding-bottom: 100px;
      }

      p {
        margin: 40px
      }

      p.header {
        font-weight: bold;
        font-size: 200%;
      }
    </style>
</head>
<body>

    <p>† Ο Συναξαριστής, δηλαδή το Συναξάριον, όπως δηλώνει και η λέξη, προέρχεται από τη λέξη σύναξη. Στην ορολογία της Εκκλησίας, η λέξη σύναξη σημαίνει τη συγκέντρωση των πιστών στον χώρο της Εκκλησίας προκειμένου να τιμήσουν έναν άγιο κ.λπ. Στη σύναξη λοιπόν αυτή, ανάλογα με τον εορταζόμενο άγιο, διάβαζαν παλαιότερα και το «συναξάρι» του αγίου, δηλαδή περιληπτικά στοιχεία του βίου του. Βασικό χαρακτηριστικό των συναξαρίων είναι η ανάδειξη του τέλους του αγίου (του μαρτυρίου, του βασανισμού του κ.λπ.), ώστε να συνειδητοποιήσουν οι ακροατές την εσχατολογική διάσταση του βίου του κάθε αγίου. Ο Συναξαριστής συντάχθηκε κυρίως για Λειτουργική χρήση και αναφέρεται σε αυτόν περιληπτικά ο βίος του κάθε αγίου ή το κεντρικό νόημα της εορτής.  † Οι εορτές των μαρτύρων δικαιώνονται, όχι μόνο σ’ εκείνους που γιορτάζουν επειδή φέρουν το όνομά τους, αλλά και μέσα στις ψυχές όλων εκείνων που τις γιορτάζουν. Γι’ αυτό λέει ο άγιος Ιωάννης ο Χρυσόστομος: «Μιμήθηκες τον μάρτυρα; Ζήλεψες την αρετή του; Ακολούθησες τα ίχνη της καθαρής ζωής του; Αν πράγματι τα έκανες όλα αυτά, τότε εσύ τίμησες θεάρεστα τον μάρτυρα, κι αν ακόμη δεν είναι η ημέρα της εορτής του. Και αφού εμείς οι ίδιοι προγευθούμε την αιώνια χαρά, θα τη μεταδώσουμε και σ’ άλλους. Κι όλοι μαζί θα πετύχουμε τα μελλοντικά αγαθά με τη χάρη και τη φιλανθρωπία του Κυρίου μας Ιησού Χριστού».  † Ο άγιος που φέρουμε το όνομά του είναι συγχρόνως και ο πρεσβευτής μας στον ουρανό. Θα είναι ένας από τους υπερασπιστές μας στην τελική Κρίση. Θα είναι πολύ κοντά στην κυρία Θεοτόκο, τη Μητέρα του Θεού μας, και πλάι στον φύλακα άγγελό μας.</p>

    <p>Η συντακτική ομάδα!!!!</p>

    <p>ΜΗΝΑΣ ΤΟΥΤ</p>

    <p>Ημέρα πρώτη του μηνός Τουτ</p>

    <p>1) Η εορτή του Ελ-Ναϊρούζ, της ευλογημένης κοπτικής Πρωτοχρονιάς.  2) Το μαρτύριο του αποστόλου Βαρθολομαίου.  3) Η κοίμηση του αγίου Μηλίου, τρίτου πατριάρχη Αλεξανδρείας.</p>

    <p>1) Σήμερα είναι η ευλογημένη κοπτική Πρωτοχρονιά. Πρέπει να τηρήσουμε την άγια αυτή ημέρα με πλήρη καθαρότητα και αγνότητα. Ας αρχίσουμε έναν νέο τρόπο ζωής, όπως λέει ο απόστολος Παύλος: «Γι’ αυτό, αν κάποιος είναι εν Χριστώ, είναι καινούργιο κτίσμα· τα αρχαία πέρασαν, δείτε, τα πάντα έγιναν καινούργια. Τα πάντα, λοιπόν, είναι από τον Θεό, που μας συμφιλίωσε με τον εαυτό του διά του Ιησού Χριστού και μας έδωσε τη διακονία της συμφιλίωσης» (Β΄ Κορ. 5:17-18). Και ο προφήτης Ησαΐας είπε: «Πνεύμα Κυρίου του Θεού είναι επάνω μου, επειδή ο Κύριος με έχρισε για να ευαγγελίζομαι στους φτωχούς· με απέστειλε για να γιατρέψω τους συντριμμένους στην καρδιά, να κηρύξω ελευθερία στους αιχμαλώτους, και άνοιγμα δεσμωτηρίου στους δεσμίους» (Ησ. 61:1-2). Και ο προφήτης Δαβίδ είπε: «Στεφανώνεις το έτος με τα αγαθά σου, και τα ίχνη σου σταλάζουν πάχος» (Ψαλμ. 65:11).   Ας ζητήσουμε από τον Κύριο να μας φυλάττει αναμάρτητους και να μας βοηθεί να ενεργούμε σύμφωνα με τη θέλησή του, με τις πρεσβείες της αγίας Παρθένου Μαρίας και όλων των μαρτύρων και αγίων. Αμήν.    2) Την αυτή ημέρα μαρτύρησε ο άγιος απόστολος Βαρθολομαίος, ένας από τους δώδεκα μαθητές. Στον απόστολο αυτό έπεσε ο κλήρος να πάει στην όαση (τη μεγάλη όαση Αλ-Χαργκά), στην Αίγυπτο. Εκεί κήρυξε στους κατοίκους της και τους κάλεσε να γνωρίσουν τον Θεό, αφού πρώτα τούς ετέλεσε σημεία και θαύματα, με τα οποία τους κατέπληξε. Εργάστηκε στους αμπελώνες ενός πλουσίου, και όποτε κλάδευε τις κληματόβεργες, αυτές αμέσως καρποφορούσαν. Επίσης, συνέβη να πεθάνει ο γιος του κυβερνήτη εκείνης της πόλης, και ο απόστολος τον ανέστησε από τους νεκρούς. Όλοι πίστεψαν και τους ενίσχυσε στη γνώση του Θεού. Αργότερα, ο Κύριος Ιησούς Χριστός, στον Οποίον ανήκει η δόξα, έδωσε εντολή στον απόστολο Βαρθολομαίο να πάει στη χώρα των Βερβερίνων στέλνοντάς του ως βοηθό τον μαθητή Του Ανδρέα. Οι κάτοικοι της πόλης ζούσαν μέσα στην κακία και δεν δέχθηκαν από τους μαθητές του Χριστού κανένα από τα σημεία ή θαύματα που τέλεσαν. Όμως, οι δύο μαθητές συνέχισαν να τους κηρύττουν και να τους διδάσκουν, έως ότου οι κάτοικοι εισήλθαν στην πίστη του Κυρίου Ιησού Χριστού. Μετά τους διόρισαν ιερείς, τους έχτισαν εκκλησίες, και αργότερα αναχώρησαν από εκεί.  Ο Βαρθολομαίος πήγε στις πόλεις της μεσογειακής ακτής, όπου οι κάτοικοι δεν γνώριζαν τον Θεό. Τους κήρυξε και τους μετέστρεψε στη γνώση του Θεού και την πίστη στο Κύριο Ιησού Χριστό. Τους δίδάξε να επιτελούν τα έργα που είναι άξια του Χριστιανισμού και τους έδωσε εντολή να είναι αγνοί και απέριττοι. Όταν ο βασιλιάς Αγρίππας άκουσε γι’ αυτόν, οργίστηκε πολύ και διέταξε τους δούλους του να τον βάλουν σε έναν τρίχινο σάκο, τον οποίο να γεμίσουν με άμμο και να τον πετάξουν στη θάλασσα. Έτσι τελειώθηκαν οι αγώνες και το μαρτύριο του αποστόλου Βαρθολομαίου.  Η ευλογία και οι προσευχές του ας είναι μαζί με όλους μας. Αμήν.    3) Την αυτή ημέρα κατά το έτος 98 μ.Χ. κοιμήθηκε ο άγιος Μήλιος, ο τρίτος πάπας Αλεξανδρείας μετά τον άγιο Μάρκο. Ο άγιος αυτός ανήλθε στον παπικό θρόνο κατά το δέκατο πέμπτο έτος της βασιλείας του Δομιτιανού, γιου του Βεσπασιανού, αυτοκράτορα της Ρώμης, και πενήντα πέντε έτη από την ανάληψη του Κυρίου ημών Ιησού Χριστού. Αφού ποίμανε και καθοδήγησε ορθά το ποίμνιο του Χριστού επί δώδεκα έτη, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δευτέρα του μηνός Τουτ</p>

    <p>1) Η αποτομή της τιμίας κεφαλής του αγίου Ιωάννου του Βαπτιστού. Το μαρτύριο του αγίου Δασίου του στρατιώτου.</p>

    <p>1) Την ημέρα αυτή μαρτύρησε ο τίμιος Πρόδρομος και μεγάλος προφήτης Ιωάννης ο Βαπτιστής, γιος του ιερέα Ζαχαρία, μετά από διαταγή του βασιλιά Ηρώδη.  Ο άγιος Ιωάννης επέπληξε τον Ηρώδη λόγω της Ηρωδιάδας –της γυναίκας του αδελφού του Φιλίππου, την οποία ο Ηρώδης είχε πάρει για δική του γυναίκα– λέγοντάς του: «Δεν σου επιτρέπεται να έχεις τη γυναίκα του αδελφού σου» (Μάρκ. 6:18). Τότε ο Ηρώδης τον συνέλαβε και τον πέταξε στη φυλακή· ωστόσο, τον φοβόταν.  Κάποια μέρα ο Ηρώδης παρέθεσε για τα γενέθλιά του δεξίωση στους μεγιστάνες, τους αξιωματούχους και τους προκρίτους της Γαλιλαίας, Όταν η κόρη της Ηρωδιάδας ήρθε και χόρεψε, άρεσε στον Ηρώδη. Τότε εκείνος ορκίστηκε να της δώσει οτιδήποτε του ζητούσε, ακόμη και το μισό από το βασίλειό του. Εκείνη πήγε στη μητέρα της και τη ρώτησε: «Τι να ζητήσω;». Η μητέρα της της απάντησε: «Να ζητήσεις την κεφαλή του Ιωάννη του Βαπτιστή επί πίνακι» (πάνω σε δίσκο). Όταν ο Ηρώδης το άκουσε αυτό, λυπήθηκε πολύ, λόγω όμως του όρκου του και των συνδαιτυμόνων του, δεν ήθελε να απορρίψει το αίτημά της. Έτσι, πρόσταξε τους δούλους του να αποκεφαλίσουν τον άγιο Ιωάννη. Αυτοί έδωσαν την κεφαλή του στην κόρη της Ηρωδιάδας και αυτή στη μητέρα της. (Μάρκ. 6:20-28). Το βράδυ εκείνο επικράτησε μεγάλη ταραχή, και η χαρά τους γρήγορα μεταβλήθηκε σε λύπη.  Λέγεται πως, τη στιγμή που η τιμία κάρα του αγ. Ιωάννη κοβόταν, γλίστρησε από τα χέρια τους στον αέρα κράζοντας: «Δεν σου επιτρέπεται να έχεις τη γυναίκα του αδελφού σου». Λέγεται επίσης ότι η τιμία κάρα τώρα βρίσκεται στο Ομς της Συρίας.  Όσο για το τίμιο σώμα του, οι μαθητές του αγ. Ιωάννη το πήραν και το απέθεσαν σε τάφο μέχρι τις ημέρες του πατριάρχη Αθανασίου, όταν ο Θεός θέλησε να αποκαλυφθεί.  Η ευλογία του ας είναι μαζί μας. Αμήν.     2) Την αυτή ημέρα μαρτύρησε ο άγιος Δάσιος ο στρατιώτης, από την πόλη Τάντα. Ο Αριανός, διοικητής της Ανσένα, υπέβαλε σε φρικτά βασανιστήρια τον άγιο Δάσιο, λόγω της πίστης του στον Κύριο Ιησού Χριστό. Εν τέλει, τον αποκεφάλισε, και έτσι ο άγιος Δάσιος έλαβε τον στέφανο του μαρτυρίου.  Η ευλογία του ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα τρίτη του μηνός Τουτ</p>

    <p>1 ) Σύναξη συνόδου στην πόλη της Αλεξανδρείας. 2) Μεγάλος σεισμός έλαβε χώρα στο Κάιρο και στις περισσότερες αιγυπτιακές πόλεις.    1) Την ημέρα αυτή κατά το έτος 243 μ.Χ. συνήλθε ιερά σύνοδος στην πόλη της Αλεξανδρείας, κατά το δεύτερο έτος της πατριαρχείας του αγίου Διονυσίου, δεκάτου τετάρτου πάπα Αλεξανδρείας Η σύνοδος αυτή συγκλήθηκε επειδή κάποιοι στις αραβικές περιοχές πίστευαν πως η ψυχή πεθαίνει μαζί με το σώμα, και ότι κατά την ημέρα της αναστάσεως αυτή θα συναναστηθεί μαζί του. Έγραψαν σχετικά άρθρα για την πίστη τους αυτή, τα οποία έστειλαν σε κατοίκους της Αλεξανδρείας.  Όταν όλα αυτά έφτασαν μέχρι τον αββά Διονύσιο, αυτός λυπήθηκε πολύ και προσπάθησε να τους επιστρέψει από την εσφαλμένη τους πίστη, αλλά εκείνοι δεν τον άκουσαν. Έτσι, συγκλήθηκε σύνοδος η οποία τους αντιμετώπισε και κατέστησε φανερή την πλάνη τους. Καθώς εκείνοι ούτε μετανόησαν ούτε μετακινήθηκαν από τις εσφαλμένες τους πεποιθήσεις, η ιερά σύνοδος και ο πάπας τούς αφόρισαν.  Ο πάπας Διονύσιος συνέταξε ένα άρθρο γι’ αυτούς, στο οποίο έλεγε: «Η υπερβολική αγάπη του Θεού για το ανθρώπινο γένος είναι άπειρη, γι’ αυτό και το πνεύμα ούτε πεθαίνει ούτε χάνεται, αλλά εξακολουθεί να υπάρχει όπως οι άγγελοι και ο διάβολος, επειδή είναι πνευματικό, αμετάβλητο και άφθαρτο. Όταν το πνεύμα εξέρχεται του σώματος, επιστρέφει στον Θεό, ο οποίος το έδωσε στο σώμα (Εκκλ. 12:7). Παραμένει στους χώρους της αναμονής σύμφωνα με ό,τι του αξίζει, και κατά την ημέρα της αναστάσεως, όταν η σάλπιγγα ηχήσει, τα νεκρά σώματα θα εγερθούν από τον Λόγο του Θεού. Τα πνεύματα θα επανενωθούν με το σώμα στο οποίο καθένα από αυτά ανήκει, άλλα για την αιώνια χαρά και άλλα για την αιώνια καταισχύνη (Δαν. 12:2).</p>

    <p>2) Την αυτή ημέρα έλαβε επίσης χώρα μεγάλος σεισμός στο Κάιρο και τις περισσότερες αιγυπτιακές πόλεις. Κατ’ εκείνη την ημέρα, ανάμεσα σε πολλά άλλα, καταστράφηκε και μια εκκλησία στο όνομα του αρχαγγέλου Μιχαήλ, στο Ελ-Γκαζύρα του Καΐρου. Λέγεται πως ορισμένοι ασεβείς άνθρωποι ζήτησαν από τους πιστούς να τους δωροδοκήσουν, αλλά εκείνοι δεν ενέδωσαν. Το απόγευμα της ίδιας μέρας οι ασεβείς αυτοί άνθρωποι πήγαν και κατέστρεψαν την εκκλησία ολοκληρωτικά. Αυτά συνέβησαν κατά το ένατο έτος της πατριαρχείας του αββά Μακαρίου, δηλ. το έτος 828 των Αγίων Μαρτύρων (1112 μ.Χ).  Οι πρεσβείες τους ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα τετάρτη του μηνός Τουτ</p>

    <p>1) Η κοίμηση του αγίου Μακαρίου, 69ου πατριάρχου Αλεξανδρείας.</p>

    <p>1) Την ημέρα αυτή κατά το έτος 1122 μ.Χ. κοιμήθηκε ο αββάς Μακάριος Β΄, ο 69ος πάπας της μεγάλης πόλεως της Αλεξανδρείας. Ο αββάς αυτός ήταν ευσεβής και ασκητικός από μικρή ηλικία και επιθυμούσε βαθιά τη μοναστική ζωή. Πήγε στην έρημο της Σκήτης και έγινε μοναχός στο μοναστήρι του αγίου Μακαρίου. Αφιερώθηκε στη λατρεία και τον πνευματικό αγώνα. Εκπαιδεύτηκε στην ανάγνωση των ιερών Γραφών, την ερμηνεία τους και την εμβάθυνση στο νόημά τους., Αυξήθηκε στις αρετές και χειροτονήθηκε ιερέας.  Όταν κοιμήθηκε ο αββάς Μιχαήλ, ο 68ος πάπας, και ο παπικός θρόνος χήρευσε, μια ομάδα επισκόπων και ιερέων πήγε στην έρημο της Σκήτης. Συνάχτηκαν στην εκκλησία μαζί με τους γέροντες της Σκήτης. Έμειναν εκεί για πολλές μέρες, προσπαθώντας να βρουν εκείνον που θα ήταν ο καλύτερος για τη θέση αυτή. Τελικά συμφώνησαν χωρίς εξαίρεση να επιλέξουν τον πατέρα εκείνο που θα ήταν γνωστός για τον καλό και εξαίρετο χαρακτήρα του. Τον πήραν και τον έδεσαν παρά τη θέλησή του, και εκείνος φώναζε και τους παρακαλούσε με διάφορες δικαιολογίες να τον αφήσουν, λέγοντας: «Δεν είμαι κατάλληλος να λάβω το αξίωμα του πάπα». Τον έφεραν λοιπόν δεμένο στην πόλη της Αλεξανδρείας και τον χειροτόνησαν πατριάρχη. Η πράξη του ορισμού του ως πάπα εκφωνήθηκε στην εκκλησία της Παρθένου στα ελληνικά, τα κοπτικά και τα αραβικά.  Κατά τη διάρκεια της πατριαρχείας του, αυξήθηκε στη λατρεία και την ευσέβεια. Δίδασκε και κήρυττε στον κόσμο καθημερινά. Έδινε ελεημοσύνη και ασκούσε τη φιλανθρωπία στους φτωχούς και τους ενδεείς. Κατά τη διάρκεια της πατριαρχείας του δεν ζήτησε ποτέ χρήματα από την Εκκλησία· αντίθετα, συνήθιζε να δίνει μεγάλο μέρος από τις εισφορές που λάμβανε και τις δαπανούσε σε διάφορα έργα δικαιοσύνης. Ολοκλήρωσε 27 έτη στην πατριαρχεία και κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα πέμπτη του μηνός Τουτ</p>

    <p>1) Το μαρτύριο της αγίας Σοφίας.</p>

    <p>1) Την ημέρα αυτή μαρτύρησε η αγία Σοφία. Η αγία Σοφία συνήθιζε να πηγαίνει στην εκκλησία μαζί με τις χριστιανές γειτόνισσές της, έτσι που πίστεψε στον Κύριο Ιησού Χριστό. Θέλοντας να γίνει χριστιανή, πήγε στον επίσκοπο της πόλης Μανφ, ο οποίος τη βάπτισε εις το όνομα του Πατρός και του Υιού και του Αγίου Πνεύματος.  Εξαιτίας τού ότι έγινε χριστιανή, της απαγγέλθηκε κατηγορία και την έφεραν ενώπιον του διοικητή Κλαυδιανού. Όταν ο Κλαυδιανός τη ρώτησε σχετικά, εκείνη ομολόγησε και δεν αρνήθηκε την πίστη της. Μετά από αυτό, ο Κλαυδιανός την υπέβαλε σε πολλά βασανιστήρια. Τη μαστίγωσε, και κατόπιν έκαψε τις αρθρώσεις της· παρόλα αυτά, εκείνη κραύγαζε συνεχώς: «Είμαι χριστιανή». Τότε, ο διοικητής διέταξε να της κόψουν τη γλώσσα και να γυρίσει στη φυλακή.  Μετά, της έστειλε τη σύζυγό του για να τη μεταπείσει και να της υποσχεθεί πολλές ανταμοιβές. Όμως, καθώς η αγία δεν άλλαξε στάση, ο Κλαυδιανός διέταξε να την αποκεφαλίσουν. Η αγία προσευχήθηκε πολύ στον Θεό και Του ζήτησε να συγχωρήσει τον Κλαυδιανό και τους στρατιώτες του για όσα της είχαν κάνει. Κατόπιν έγειρε το κεφάλι της και ο δήμιος της έκοψε το κεφάλι.  Μια χριστιανή γυναίκα, αφού έδωσε πολλά χρήματα στους στρατιώτες, πήρε το αγνό σώμα της αγίας και το τύλιξε μέσα σε ακριβά σάβανα. Τοποθέτησε το σκήνωμα στο σπίτι της, και δι’ αυτού πολλά σημεία εμφανίστηκαν. Την ημέρα της εορτής της, λαμπρό φως και θυμίαμα έβγαινε από το τίμιο και αγνό σκήνωμά της .  Όταν ο δίκαιος αυτοκράτορας Κωνσταντίνος πληροφορήθηκε τα σχετικά με την αγ. Σοφία, έφερε το σεπτό σκήνωμα στην πόλη της Κωνσταντινούπολης. Έκτισε προς τιμήν της περικαλλή ναό, μέσα στον οποίο τοποθέτησε το σκήνωμα.  Η ευλογία και οι προσευχές της ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα έκτη του μηνός Τουτ</p>

    <p>1) Η κοίμηση του προφήτη Ησαΐα.</p>
    <p>2) Το μαρτύριο της αγίας Βασιλίσσης.</p>

    <p>1) Την ημέρα αυτή ο μεγάλος προφήτης Ησαΐας, γιος του Αμώς, φονεύθηκε από τον βασιλέα Μανασσή, ο οποίος τον τεμάχισε με ξύλινο πριόνι.  Ο προφήτης αυτός προφήτευσε κατά τις ημέρες πέντε βασιλέων: του Οζία, του Ιωάθαμ, του Άχαζ, του Εζεκία και του Μανασσή. Προφήτευσε στον Άχαζ λέγοντας: «Ιδού, η Παρθένος θα συλλάβει και θα γεννήσει παιδί, στο οποίο θα δώσουν το όνομα Εμμανουήλ» (Ησ. 7:14). Επίσης, προφήτευσε πως «το όνομά του θα είναι θαυμαστός σύμβουλος, Θεός ισχυρός, πατέρας του μέλλοντος αιώνος, άρχων ειρήνης. (Ησ. 9:6) και ότι ο Κύριος θα ελεήσει τον κόσμο προσφέροντας θυσία τον εαυτό του για όλη την ανθρωπότητα, καθώς «τραυματίστηκε για τις αμαρτίες μας και δέχθηκε μώλωπες για τις ανομίες μας· η παιδαγωγία για την ειρήνη μας ήταν πάνω σ’ αυτόν· με τα τραύματά του εμείς θεραπευθήκαμε. […] και ο Κύριος τον παρέδωσε στις αμαρτίες μας» (Ησ. 53:5-6).  Ο Ησαΐας προφήτευσε στον Εζεκία και τον ενθάρρυνε όταν πολιόρκησε την Ιερουσαλήμ ο Σενναχηρείμ, βασιλιάς της Ασυρίας. Πληροφόρησε τον Εζεκία ότι ο Θεός θα αφανίσει τον Σενναχηρείμ, επειδή Τον βλασφήμησε. Τη νύχτα εκείνη λοιπόν, εξήλθε άγγελος Κυρίου και φόνευσε 185.000 άνδρες από το στρατόπεδο των Ασσυρίων (Ησ. 37:36), ενώ όσοι γλύτωσαν τράπηκαν σε φυγή.  Επίσης, όταν αρρώστησε ο βασιλιάς Εζεκίας, ο Ησαΐας τού είπε να προετοιμάσει τους οικείους του, καθώς επρόκειτο να πεθάνει. Όταν ο Εζεκίας προσευχήθηκε στον Θεό, Εκείνος του έστειλε τον προφήτη Ησαΐα, ο οποίος του γνωστοποίησε πως ο Θεός τού πρόσθεσε δεκαπέντε έτη ζωής. Και ο Θεός τού έδειξε σημείο ώστε να πειστεί για την εγκυρότητα της προφητείας (Ησ. 38:8).  Ο Ησαΐας προφήτευσε για τα δεινά που θα βρουν τον Ισραήλ εξαιτίας της σκληρότητας των καρδιών, της αγάπης προς την αμαρτία και της εγκατάλειψης της λατρείας του Θεού, καθώς και για το ότι πολύ λίγοι στον Ισραήλ θα παραμείνουν πιστοί. Χάρη στις προσευχές του, ο Θεός πήγασε νερό όταν δίψασε ο λαός. Σε άλλη περίπτωση, όταν ο ίδιος ο Ησαΐας δίψασε, ο Θεός έκανε να αναβλύσει η πηγή του Σιλωάμ. Τέλος, όταν επέπληξε τον Μανασσή για τις κακά έργα του και την ειδωλολατρία του, ο Μανασσής διέταξε να τον τεμαχίσουν με πριόνι.  Ο Ησαΐας προφήτευσε 70 έτη, και έζησε 913 έτη πριν από τον ερχομό του Κυρίου Ιησού Χριστού.  Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησε η άγια Βασίλισσα κατά τις ημέρες του απίστου Διοκλητιανού. Η αγία αυτή ήταν ευσεβής χριστιανή και μόλις εννέα ετών όταν την έπιασαν, της έδεσαν τα χέρια και τα πόδια και την πέταξαν στη φωτιά· όμως, με τη δύναμη του Θεού, δεν κάηκε. Με τις προσευχές της, ο Θεός άνοιξε πηγή, εκείνη ήπιε και κατόπιν παρέδωσε την ψυχή της στα χέρια του Θεού.  Οι προσευχές της ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα εβδόμη του μηνός Τουτ</p>

    <p>1) Η κοίμηση του αγίου Διοσκόρου, 25ου από τους πατριάχες της Αλεξανδρείας.  2) Το μαρτύριο των αγίων Αγάθωνος, Πέτρου, Ιωάννη, ΄Αμμωνος, Αμμωνά και της μητέρας τους Ρεβέκκας.  3) Η κοίμηση του αγίου Σεβηριανού, επισκόπου Καβάλας.</p>

    <p>1) Την ημέρα αυτή κατά το έτος 451 μ.Χ. κοιμήθηκε ο ευλογημένος πατέρας μας και πρόμαχος της Ορθοδοξίας, ο άγιος Διόσκορος, 25ος πάπας Αλεξανδρείας. Η κοίμησή του έλαβε χώρα στο νησί της Γάγγρας, αφού πρώτα είχε δώσει τον καλόν αγώνα υπερασπιζόμενος την ορθόδοξη πίστη.  Όταν κλήθηκε στη Σύνοδο της Χαλκηδόνας μετά από διαταγή του αυτοκράτορα Μαρκιανού, είδε μια μεγάλη σύναξη 630 επισκόπων. Ο άγιος Διόσκορος ρώτησε: «Σε ποιον λείπει η πίστη ώστε να χρειάζεται να συγκληθεί αυτή η μεγάλη σύνοδος;». Του είπαν: «Η σύνοδος αυτή έχει συγκληθεί με εντολή του αυτοκράτορα». Εκείνος απάντησε: «Εάν η σύνοδος αυτή έχει συγκληθεί με εντολή του Κυρίου μας Ιησού Χριστού, θα μείνω και θα πω ό,τι μου δώσει ο Θεός να πω· αλλά εάν η σύνοδος αυτή έχει συγκληθεί με εντολή του αυτοκράτορα, ας χειριστεί ο αυτοκράτορας τη σύνοδο όπως του αρέσει».  Όταν είδε πως ο αρχιεπίσκοπος Ρώμης Λέων δίδασκε ότι ο Χριστός έχει δύο φύσεις και δύο θελήσεις μετά την ένωση, ανέλαβε την ευθύνη να αντικρούσει τη νέα αυτή πίστη. Δήλωσε ότι ο Κύριός μας Ιησούς Χριστός είναι ένας, και είναι αυτός που προσκλήθηκε στον γάμο ως άνθρωπος και μετέτρεψε το νερό σε κρασί ως Θεός. Μνημονεύοντας τον πάπα Κύριλλο, είπε: «Η υποστατική ένωση του Λόγου του Θεού με τη σάρκα είναι σαν την ένωση της ψυχής με το σώμα και σαν την ένωση φωτιάς και σιδήρου: παρότι είναι από δύο διαφορετικές φύσεις, με την ένωσή τους όμως έγιναν ένα. Κατά παρόμοιο τρόπο, ο Κύριός μας Χριστός είναι ένας Μεσσίας, ένας Κύριος, μία φύση». Κανένας από τους παριστάμενους στη σύνοδο εκείνη δεν τόλμησε να αντιλέξει σε ό,τι είπε.   Μεταξύ τους ήταν και μερικοί που είχαν συμμετάσχει στις εργασίες της Συνόδου της Εφέσου, η οποία είχε συγκληθεί κατά του Νεστορίου. Κάποιοι ενημέρωσαν τον αυτοκράτορα Μαρκιανό και την αυτοκράτειρα Πουλχερία ότι κανένας δεν παρέβη τις εντολές σχετικά με την πίστη, εκτός από τον Διόσκορο, πάπα της πόλεως της Αλεξανδρείας. Αυτοί έφεραν μαζί τον άγιο Διόσκορο και τους επισκόπους που ηγούνταν της συνόδου, ώστε από κοινού να διαβουλευθούν και να συζητήσουν επί του θέματος· αυτό έγινε μέχρι το απόγευμα, αλλά ο άγιος Διόσκορος δεν παρεξέκλινε από τις ορθόδοξες πεποιθήσεις του. Ο αυτοκράτορας και η αυτοκράτειρα οργίστηκαν γι’ αυτό, και η αυτοκράτειρα διέταξε να χτυπήσουν τον άγιο Διόσκορο στο στόμα και να ξερριζώσουν τις τρίχες της γενειάδας του. Εκείνος μάζεψε τις τρίχες και τα δόντια που του έπεσαν μετά το χτύπημα στο στόμα και τα έστειλε στην Αλεξάνδρεια, λέγοντας: «Ιδού είναι ο καρπός της πίστεως».  Όταν οι υπόλοιποι επίσκοποι είδαν τι είχε συμβεί στον Διόσκορο, συμφώνησαν με τον αυτοκράτορα, φοβούμενοι μήπως έχουν την ίδια τύχη. Έτσι, υπέγραψαν το επίσημο έγγραφο της άποψης πως ο Χριστός έχει δύο διακεκριμένες και χωριστές φύσεις. Όταν ο άγιος Διόσκορος το έμαθε, έστειλε να του φέρουν το έγγραφο και προσποιήθηκε ότι ήθελε κι αυτός να το υπογράψει. Αλλά όταν διάβασε το έγγραφο, έγραψε στο τέλος του κειμένου ότι αναθεματίζει όποιον το έχει υπογράψει, καθώς επίσης και όποιον παρεξέκλινε από την ορθόδοξη πίστη. Τότε, ο αυτοκράτορας εξοργίστηκε και διέταξε να εξοριστεί ο άγιος Διόσκορος στο νησί Γάγγρα, μαζί με τον άγιο Μακάριο, επίσκοπο Έντκο, και άλλους δύο, και η σύνοδος της Χαλκηδόνας συνεχίστηκε. Μετά τη διακοπή.  Όταν πήγαν τον άγιο Διόσκορο στο νησί Γάγγρα, ο επίσκοπος του νησιού, επειδή ήταν νεστοριανός, τον αντιμετώπισε με περιφρόνηση και απαξίωση. Ωστόσο, ο Θεός τέλεσε με τα χέρια του Διοσκόρου πολλά μεγάλα σημεία και θαύματα, έτσι που όλοι τον υπάκουαν, τον σέβονταν και τον τιμούσαν πολύ, καθώς ο Θεός τιμά τους εκλεκτούς του σε κάθε τόπο. Ο άγιος Διόσκορος είπε στον άγιο Μακάριο, τον συνεξόριστό του: «Θα λάβεις τον στέφανο του μαρτυρίου στην Αλεξάνδρεια». Τον έστειλε με έναν πιστό έμπορο στην Αλεξάνδρεια, όπου έλαβε τον στέφανο του μαρτυρίου.  Ο άγιος Διόσκορος, έχοντας ολοκληρώσει τον καλόν αγώνα του, αναχώρησε από τη μάταιη τούτη ζωή και έλαβε τον στέφανο της αιωνίου ζωής. Κοιμήθηκε στο νησί Γάγγρα, όπου και ετάφη το σώμα του.</p>

    <p>Η ευλογία και οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησαν οι άγιοι Αγάθων, Πέτρος, Ιωάννης, ΄Αμμων, Αμμωνάς και η μητέρα τους Ρεβέκκα. Ήταν από την Kέμολα της περιφερείας Κους. Ο Κύριός μας Ιησούς Χριστός τούς εμφανίστηκε και τους ενημέρωσε για ό,τι επρόκειτο να τους συμβεί, και ότι θα λάμβαναν τον στέφανο του μαρτυρίου στην πόλη Σούμπρα, που είναι κοντά στην Αλεξάνδρεια, καθώς και ότι τα σώματά τους θα μεταφέρονταν στην πόλη Νακραχά, στην επαρχία Ελ-Μπεχαϊρά. Οι άγιοι χάρηκαν με αυτό το όραμα, σηκώθηκαν νωρίς το πρ ωί και μοίρασαν όλα τους τα υπάρχοντα στους φτωχούς.  Ο Αγάθων, ο μεγαλύτερος αδελφός, ήταν πρόσωπο με υψηλή θέση στην πόλη και αγαπητό σε όλους. Η Ρεβέκκα, η μητέρα τους, τους ενδυνάμωσε, ώστε να υπομείνουν τα βασανιστήρια εις το όνομα του Κυρίου Χριστού.  Ήρθαν στην πόλη Κους και ομολόγησαν την πίστη τους στον Χριστό ενώπιον του διοικητή Διονυσίου. Αυτός τούς υπέβαλε σε φρικτά βασανιστήρια, αρχίζοντας από τη μητέρα τους, η οποία υπέφερε τα βασανιστήρια καρτερικά και με χαρά, και μετά βασάνισε τα πέντε της παιδιά. Όταν βαρέθηκε πια να τους βασανίζει, οι άνθρωποί του τον συμβούλεψαν να τους στείλει στην Αλεξάνδρεια, ώστε να μην οδηγήσουν κι άλλους στην πλάνη τους, καθώς είχαν γίνει αγαπητοί σε όλους. Χάρη σ’ συτούς, πολλοί ομολόγησαν την πίστη τους στον Κύριο Χριστό και έλαβαν τον στέφανο του μαρτυρίου.  Όταν έφεραν τους αγίους στον Αρμένιο, τον διοικητή της Αλεξανδρείας, ο οποίος βρισκόταν στην πόλη Σούμπρα, και έμαθε τα σχετικά με αυτούς, τους υπέβαλε και αυτός σε φρικτά βασανιστήρια. Τους γέμισε με πληγές τα σώματα, τους πέταξε σ’ έναν λέβητα, τους περιέσφιξε με τροχούς, και εντέλει τούς σταύρωσε ανάποδα. Μετά από όλα αυτά τα βασανιστήρια, ο Κύριος Χριστός τούς ανόρθωσε σώους, έτσι που ο Αρμένιος και οι άνθρωποί του ντροπιάστηκαν.  Τελικά, ο διοικητής διέταξε να τους αποκεφαλίσουν και να πετάξουν τα σώματά τους στη θάλασσα. Αφού τους έκοψαν τα κεφάλια, έβαλαν τα σώματά τους σε μια βάρκα για να τα πετάξουν στη θάλασσα. Ο Θεός όμως έστειλε άγγελό Του σε κάποιον πλούσιο από την πόλη Νακραχά και του έδωσε την εντολή να πάρει τα σώματα των αγίων. Ο πλούσιος γέμισε από χαρά. Ήρθε εκεί όπου βρίσκονταν τα σώματα, έδωσε στους στρατιώτες άφθονο ασήμι, πήρε τα άγια σώματα, τα απέθεσε στην εκκλησία, και άκουσε μια φωνή να λέει: «Αυτός είναι ο οίκος του δικαίου». Τα σώματα παρέμειναν εκεί μέχρι το τέλος της περιόδου των διωγμών. Αργότερα τα αποκάλυψαν και έχτισαν στη χάρη τους μεγάλη εκκλησία. Με τα λείψανά τους διακηρύχθηκε ο Θεός και έγιναν πολλά σημεία και θαύματα. Κατόπιν τα σκηνώματά τους μεταφέρθηκαν στην πόλη Σονμπάτ, όπου τώρα υπάρχει εκκλησία γνωστή με το όνομα «Οι πέντε και η μητέρα τους» ή «Η κυρία Ρεβέκκα». Πολλοί επισκέπτονται την εκκλησία αυτή κάθε χρόνο για να λάβουν τις ευλογίες τους.  Οι πρεσβείες τους ας είναι μαζί με όλους μας. Αμήν.</p>

    <p>3) Την αυτή ημέρα κοιμήθηκε ο άγιος και δίκαιος πατέρας, αββάς Σεβηριανός, επίσκοπος Καβάλας της Ελλάδας. Το όνομα του πατέρα του ήταν Πλαριανός. Μελέτησε την κοσμική σοφία των Αθηναίων, και μετά πήγε στην Καισάρεια για να σπουδάσει υπό την προστασία εκείνων που ήταν εκεί. Επέστρεψε στη Ρώμη, όπου σπούδασε τα δόγματα της Εκκλησίας και εμβάθυνε στην Παλαιά και την Καινή Διαθήκη σε σύντομο χρονικό διάστημα. Αργότερα, οι γονείς του κοιμήθηκαν και του άφησαν μεγάλη περουσία, την οποία θέλησε να δώσει στον Χριστό, ώστε να του αποδοθεί εκατονταπλάσια. Έκτισε ξενώνα για να στεγάσει τους ξένους, τους πτωχούς και τους τεθλιμμένους. Φύτεψε κήπους και όρισε υπευθύνους για να μοιράζουν τα προϊόντα τους στους πτωχούς. Το όνομά του δόθηκε στα μέρη αυτά πολύ μετά την αναχώρησή του από τον κόσμο αυτό. Ο θείος του, που ήταν κυβερνήτης εκείνης της πόλης, ενημέρωσε τον αυτοκράτορα Ονόριο ότι ο Σεβηριανός μοίρασε όλα του τα χρήματα εις το όνομα του Κυρίου Χριστού, για να λάβει από Αυτόν εκατονταπλασίονα μισθό, όπως ο Κύριος είχε υποσχεθεί στο άγιο Ευαγγέλιό του. Ο αυτοκράτορας φάνηκε ευχαριστημένος. Τον προσκάλεσε και τον διέταξε να μην αφήσει το παλάτι, ενώ συνήθιζε να τον παίρνει μαζί του στην εκκλησία. Τον καιρό εκείνο, πάπας στον θρόνο της Ρώμης ήταν ο Ιννοκέντιος. Σε αυτόν αποκαλύφθηκε από τον Θεό ότι στον Σεβηριανό επρόκειτο να ανατεθεί η ευθύνη μεγάλης ομάδας ανθρώπων. Ο πάπας, που τον αγαπούσε και τον τιμούσε, δεν ήθελε να χωριστεί από αυτόν, καθώς ήταν αγαπητός σε όλους.  Όταν ο άγιος Σεβηριανός είδε ότι όλοι τον τιμούσαν, λυπήθηκε για την απώλεια της πνευματικής του εργασίας, κι έτσι αποφάσισε να δραπετεύσει από τη μάταιη δόξα του κόσμου τούτου. Άγγελος Κυρίου τού εμφανίστηκε και του είπε να πάει στην πόλη Καβάλα, όπου θα γινόταν πατέρας πολλών ψυχών. Έφυγε νύχτα με τον μαθητή του Θεόδωρο, αφού πρώτα τον ενέδυσε το μοναχικό σχήμα. Ο Θεός τού έστειλε φως για να τον οδηγεί στον προορισμό του. Υπήρχε τότε ένα μοναστήρι όπου ηγούμενος ήταν ένας άγιος άνθρωπος, ο οποίος πληροφορήθηκε σε όραμα σχετικά με την έλευση του αγίου Σεβηριανού. Βγήκε λοιπόν έξω από το μοναστήρι, τον καλωσόρισε και του ανέφερε το όραμά του. Η φήμη του αγίου έφτασε μέχρι την περιοχή εκείνη και αμέτρητος αριθμός ανθρώπων ερχόταν σ’ αυτόν. Ο αυτοκράτορας Θεοδόσιος είχε ανακαινίσει γι’ αυτόν ένα από τα μοναστήρια για να κατοικήσει σ’ αυτό, όπως του είχε καθορίσει ο άγγελος. Έγινε παρηγορητής πολλών ψυχών. Συνέχισε να διδάσκει και να καθοδηγεί τους μοναχούς, μέχρι που αυτοί έγιναν άγιοι, όπως οι άγγελοι.  Ο Θεός έκανε πολλά θαύματα με τα χέρια του αγίου. Η κόρη του κυβερνήτη της Καβάλας ήταν δαιμονισμένη, και το ακάθαρτο πνεύμα έλεγε στον πατέρα της: «Εάν απομακρύνεις τον Σεβηριανό από εδώ, θα βγω από την κόρη σου». Όταν ο πατέρας της ενημέρωσε σχετικά τον άγιο, εκείνος του έγραψε σ’ ένα χαρτί τα εξής: «Εις το όνομα του Κυρίου Ιησού Χριστού, έξελθε από αυτήν». Όταν ο πατέρας επέστρεψε στην κόρη του με το χαρτί αυτό, αμέσως ο διάβολος έκραξε και την άφησε. Μια άλλη φορά, κάποιοι μάγοι συμφώνησαν με μερικούς στρατιώτες να κάνουν έφοδο στο μοναστήρι του. Τότε, επλήγησαν από εκτυφλωτικό φως και παρέμειναν έτσι για τρεις ημέρες, μέχρι που ο άγιος προσευχήθηκε να θεραπευθούν.  Ο Φιλόθεος, επίσκοπος της πόλης της Καβάλας, πληροφορήθηκε από τον Θεό σε όραμα ότι ο άγιος Σεβηριανός επρόκειτο να τον διαδεχθεί στον θρόνο, το οποίο το γνωστοποίησε στον λαό του. Όταν ο άγιος Σεβηριανός χειροτονήθηκε επίσκοπος, φρόντισε με τον καλύτερο τρόπο τον λαό του.  Υπήρχε στην πόλη εκείνη ένας Εβραίος που ονομαζόταν Σεκτάρ, ο οποίος υπερηφανευόταν για τις γνώσεις του. Πήγε στον άγιο, συζήτησε μαζί του, και τελικά πείστηκε για την ορθότητα του Χριστιανισμού και της πίστης στον Κύριο Χριστό. Επίσης, πολλοί άλλοι μάγοι πίστεψαν. Στις ημέρες του αγίου, η Αίγυπτος καυχήθηκε τόσο για τους μοναχούς της, όσο η Κωνσταντινούπολη για τον άγιο Ιωάννη τον Χρυσόστομο. Όταν οι Πέρσες κήρυξαν τον πόλεμο εναντίον του Ονορίου και του Αρκαδίου, αυτοί έστειλαν ανθρώπους τους στον άγιο για να του ζητήσουν τις προσευχές του για το βασίλειο. Εκείνος τους έστειλε πίσω λέγοντας: «Εάν ανήκουμε στον Χριστό, και το βασίλειό μας ανήκει στον Χριστό, δεν έχουμε ανάγκη από πανοπλίες ή ακόντια ή στρατεύματα». Και τους υπενθύμισε τι έκανε ο Κύριος στους προηγούμενους βασιλείς που Τον ευαρέστησαν.  Όταν η αυτοκράτειρα Ευδοξία οργίστηκε με τον Ιωάννη τον Χρισόστομο, κάλεσε τον άγιο Σεβηριανό μαζί με άλλους για τη δίκη του αγίου Χρισοστόμου. Εκείνος την επέπληξε λέγοντας: «Ο Ιωάννης ο Χρυσόστομος δεν έκανε τίποτε άξιο εξορίας», αλλά εκείνη δεν τον άκουσε.  Συνέγραψε πολλά κηρύγματα και ομιλίες, που υπάρχουν μέχρι και σήμερα στα βιβλία της Εκκλησίας. Έζησε μέχρι τα βαθιά του γεράματα, φθάνοντας στην ηλικία των 100 ετών. Δέκα ημέρες πριν από τον θάνατό του, άγγελος Κυρίου τού εμφανίστηκε και τον πληροφόρησε για την ημέρα της αναχωρήσεώς του από τον κόσμο αυτό. Αφού έδωσε σχετικές οδηγίες στον λαό του, κοιμήθηκε εν ειρήνη. Ετοίμασαν το τίμιο σκήνωμά του όπως αρμόζει, και κατόπιν το τοποθέτησαν στον τάφο. Η κοίμησή του προηγήθηκε δύο έτη από την κοίμηση του αγίου Ιωάννου του Χρισοστόμου.  Οι προσευχές της ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα ογδόη του μηνός Τουτ</p>

    <p>1) Το μαρτύριο του προφήτη Ζαχαρία. Η κοίμηση του προφήτη Μωϋσή. Το μαρτύριο του αγίου Διομήδους.</p>

    <p>1) Την ημέρα αυτή μαρτύρησε ο άγιος ιερέας Ζαχαρίας από το χέρι του βασιλέα Ηρώδη. Όταν ο αρχάγγελος Γαβριήλ ανήγγειλε στον Ζαχαρία τη γέννηση του γιου του Ιωάννη, αυτός απίστησε στα λόγια του. Τότε ο αρχάγγελος τον κατέστησε άλαλο, ανίκανο να μιλήσει, μέχρι που το παιδί γεννήθηκε ((Λουκ. 1:18-22). Όταν έδωσαν όνομα στο παιδί, ο Ζαχαρίας ζήτησε έναν πίνακα και έγραψε ότι το όνομα του γιου του θα είναι Ιωάννης. Κατόπιν μίλησε, και δόξασε τον Θεό (Λουκ. 1:63-79). Το άγιο Ευαγγέλιο έδωσε μαρτυρία σχετικά με αυτόν ότι ο ίδιος και η σύζυγός του ήταν δίκαιοι και πορεύονταν άμεμπτοι μέσα στον νόμο του Θεού.  Όταν γεννήθηκε ο Κύριός μας Χριστός και ήρθαν οι μάγοι να Τον προσκυνήσουν, ο Ηρώδης ανησύχησε, και φοβήθηκε για τη βασιλεία του. Έτσι, διέταξε να θανατωθούν όλα τα νήπια της Βηθλεέμ από δύο ετών και κάτω. Με τον τρόπο αυτό, θα φονευόταν μαζί με αυτά και ο Κύριος Χριστός. Άγγελος Κυρίου εμφανίστηκε σε όνειρο στον Ιωσήφ και του είπε: «Πάρτε το παιδί και φύγετε στην Αίγυπτο». Ο άγιος Ιωσήφ πήρε το παιδί Ιησού και την Παρθένο Μαρία, τη μητέρα Του, και πήγαν στην Αίγυπτο, όπως του είχε πει ο άγγελος του Κυρίου. Η μητέρα του Ιωάννη όμως πήρε το παιδί της και κατέφυγε στο βουνό, όπου παρέμειναν μέχρι το παιδί να γίνει έξι ετών. Μετά την αναχώρησή της στον ουρανό, το παιδί έμεινε στην έρημο μέχρι την ημέρα που θα εμφανιζόταν στον Ισραήλ (Λουκ. 1:80).  Λέγεται ότι κατά τη σφαγή των νηπίων, ο Ηρώδης θεώρησε ότι ο Ιωάννης ήταν ο Χριστός. Έτσι, ζήτησε τον Ιωάννη από τον πατέρα του Ζαχαρία, ο οποίος του είπε: «Δεν ξέρω πού είναι το παιδί». Απείλησαν τον Ζαχαρία με θάνατο, αλλά εκείνος δεν ενέδωσε. Τότε ο Ηρώδης διέταξε τους στρατιώτες του να τον φονεύσουν. Λέγεται επίσης ότι, όταν ο Ηρώδης στόχευσε στον θάνατο του Ιωάννη, ο Ζαχαρίας διέφυγε μαζί με τον Ιωάννη στον ναό και τον έβαλε επάνω στο θυσιαστήριο. Όταν έφθασαν οι στρατιώτες, τους είπε: «Από εδώ τον δέχθηκα από τον Κύριο», και άγγελος Κυρίου άρπαξε μακριά το παιδί και το πήγε στην έρημο Ζιφανά. Όταν δεν βρήκαν το παιδί, φόνευσαν τον Ζαχαρία μεταξύ του ναού και του θυσιαστηρίου (Ματθ. 23:35).  Ο ιερέας Ζαχαρίας, γιος του Βαραχίου, δεν είναι ο προφήτης Ζαχαρίας, ο οποίος ήταν ένας από τους δώδεκα μικρούς προφήτες. Ο προφήτης Ζαχαρίας δεν μαρτύρησε, αλλά πέθανε, και το σώμα του βρέθηκε αναλλοίωτο.  Οι προσευχές του ας είναι μαζί μας. Αμήν.  2) Την αυτή ημέρα κοιμήθηκε ο δίκαιος Μωυσής, η κεφαλή των προφητών. Εργάστηκε για τον λαό του Θεού μέχρι τον θάνατό του και αναλώθηκε για χάρη τους. Ετέλεσε σημεία και θαύματα στην Αίγυπτο και στην Ερυθρά Θάλασσα.  Όταν ενηλικιώθηκε, αρνήθηκε να ονομάζεται γιος της κόρης τού Φαραώ, η οποία τον μεγάλωσε όταν οι γονείς του τον άφησαν στις όχθες του ποταμού επειδή φοβούνταν τον Φαραώ, ο οποίος είχε διατάξει τη σφαγή όλων των αρσενικών παιδιών των Εβραίων. Όταν η κόρη τού Φαραώ βρήκε τον Μωυσή στον ποταμό, τον πήρε και τον μεγάλωσε ως δικό της γιο. Όταν, έχοντας συμπληρώσει τα 40 του έτη, είδε έναν Αιγύπτιο να φονεύει έναν Εβραίο, αμέσως εκδικήθηκε για τον Εβραίο και φόνευσε τον Αιγύπτιο. Την επόμενη ημέρα, όταν είδε δύο Εβραίους να τσακώνονται, προσπάθησε να τους συμφιλιώσει. Τότε ο επιτιθέμενος του είπε: «Θες να με φονεύσεις όπως φόνευσες χθες τον Αιγύπτιο;». Εξαιτίας του γεγονότος αυτού, ο Μωυσής έφυγε στη γη Μαδιάμ, όπου παντρεύτηκε και έκανε δύο γιους (Εξ. 2).  Όταν ήταν 80 ετών, του φανερώθηκε μια φλεγόμενη βάτος, η οποία όμως δεν καιγόταν. Όταν πήγε κοντά για να παρατηρήσει το θαυμαστό θέαμα, ο Κύριος του μίλησε από τη βάτο και τον διέταξε να εξαγάγει τον λαό του Ισραήλ από τη γη της Αιγύπτου. Ο Θεός εργάστηκε με τα χέρια του Μωυσή τις δέκα πληγές των Αιγυπτίων. Η πρώτη πληγή ήταν ο ποταμός που μετατράπηκε σε αίμα, και η τελευταία ήταν ο αφανισμός των πρωτοτόκων των Αιγυπτίων (Εξ. 7-12). Ο Μωυσής εξήγαγε τον λαό, διαίρεσε την Ερυθρά Θάλασσα, έκανε ώστε να περάσουν μέσα από αυτήν, και μετά επανέφερε το νερό πάνω από τους εχθρούς τους. Κατέβασε για τον λαό του το μάννα στην έρημο για σαράντα έτη, και έκανε να βγει νερό από έναν βράχο, αλλά, παρόλα αυτά, αυτοί του παραπονούνταν και πολλές φορές θέλησαν να τον λιθοβολήσουν. Όμως, ο Μωϋσής συνέπασχε μαζί τους και προσευχόταν στον Θεό γι’ αυτούς, και, επειδή τους αγαπούσε πολύ, είπε στον Θεό: «Εάν δεν συγχωρήσεις στους ανθρώπους αυτούς την ανομία τους, σβήσε το όνομά μου από το βιβλίο Σου» (Εξ. 32:31). Η Βίβλος μαρτυρεί ότι μίλησε με τον Θεό πεντακόσιες εβδομήντα φορές, όπως μιλάει ένας άνθρωπος με τους φίλους του, γι’ αυτό κλήθηκε «το στόμα του Θεού».  Όταν ο Μωυσής κατέβηκε από το όρος Σινά με τις δύο πλάκες της Διαθήκης στα χέρια του, έχοντας συναντήσει τον Θεό, το πρόσωπό του έλαμπε. Οι γιοι του Ισραήλ φοβήθηκαν να τον προσεγγίσουν, κι έτσι έβαλε ένα κάλυμμα στο πρόσωπό όταν τους πλησίασε για να τους μιλήσει (Εξ. 34:29-35).  Όταν ήταν 120 ετών, ο Θεός του έδωσε εντολή να παραδώσει την ηγεσία του λαού στον Ιησού του Ναυή, τον μαθητή του (Δευτερ. 34:9). Ο Μωυσής, αφού τον κάλεσε και τον διέταξε με τις εντολές του Θεού και τον νόμο Του, τον πληροφόρησε ότι αυτός ήταν εκείνος που θα έφερνε τον λαό στη Γη της Επαγγελίας. Αφού ο Μωυσής έφτιαξε τη Σκηνή του Μαρτυρίου και οτιδήποτε υπήρχε μέσα σ’ αυτήν ήταν όπως τον είχε διατάξει ο Θεός, πέθανε στο όρος και θάφτηκε εκεί. Ο Θεός έκρυψε το σώμα του για να μην το βρουν τα τέκνα του Ισραήλ και το λατρέψουν, επειδή η Βίβλος μαρτυρεί γι’ αυτόν ότι δεν εμφανίστηκε ποτέ στον Ισραήλ προφήτης σαν τον Μωυσή. Όταν ο σατανάς επιθύμησε να αποκαλύψει το σώμα του Μωυσή, ο αρχάγγελος Μιχαήλ τον επέπληξε και τον απέτρεψε, όπως μαρτυρεί ο απόστολος Ιούδας στην επιστολή του (στ. 9).</p>

    <p>Οι προσευχές του ας είναι μαζί μας. Αμήν.</p>

    <p>3) Την αυτή ημέρα μαρτύρησε ο άγιος Διομήδης, ο οποίος ήταν από την Ντερσαμπά της Νταντού. Αγαπούσε την εκκλησία, σπλαχνιζόταν τους πτωχούς και επισκεπτόταν τους ασθενείς. Κάποτε ένας άνθρωπος γεμάτος φως τού παρουσιάστηκε και του έδωσε εντολή να λάβει τον στέφανο του μαρτυρίου, υποσχόμενός του ουράνια ανταμοιβή. Χάρηκε πολύ, άφησε τους γονείς του και έφυγε μακριά από την πόλη. Προσευχήθηκε στον Θεό να τον βοηθήσει να υπομείνει τα βασανιστήρια για χάρη του ονόματός Του.   Ήρθε στην πόλη Αττρίμπις και ομολόγησε τον Κύριο Χριστό ενώπιον του κυβερνήτη, ο οποίος τον υπέβαλε σε φρικτά βασανιστήρια. Κατόπιν τον έστειλαν στον Λουκιανό, κυβερνήτη της Αλεξανδρείας. Όταν ήταν στο πλοίο, του εμφανίστηκε ο Κύριος Χριστός, τον παρηγόρησε, τον ενθάρρυνε, του υποσχέθηκε την αιώνια χαρά, και η ψυχή του αγαλλίασε. Ο Λουκιανός τον βασάνισε με διάφορα είδη βασανιστηρίων και κατόπιν διέταξε να τον αποκεφαλίσουν. Έτσι, έλαβε τον στέφανο του μαρτυρίου. Οι άνθρωποι της πόλης του ήρθαν και πήραν το σώμα του, και το τίμησαν με μεγάλες τιμές.  Η ευλογία και οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα ενάτη του μηνός Τουτ</p>

    <p>1) Το μαρτύριο του αγίου επισκόπου Πισόρα.</p>

    <p>1) Την ημέρα αυτή μαρτύρησε ο άγιος πατέρας Πισόρα, επίσκοπος της θεοφιλούς πόλεως Μασίλ. Όταν ο Διοκλητιανός επέστρεψε στη λατρεία των ειδώλων και ξεκίνησε διωγμό κατά των Χριστιανών, ο άγιος αυτός άνθρωπος, ο Πισόρα, πόθησε να χύσει το αίμα του στο όνομα του Χριστού. Τότε, συγκέντρωσε τους ανθρώπους μπροστά από το θυσιαστήριο, τους υπέμνησε τις εντολές του Κυρίου, και μετά τους ανακοίνωσε πως επιθυμούσε να λάβει τον στέφανο του μαρτυρίου στο όνομα του Χριστού. Όλοι, μικροί και μεγάλοι, έκλαιγαν λέγοντας: «Σε ποιον θα μας αφήσεις, πατέρα μας, ορφανούς;». Θέλησαν να τον αποτρέψουν από το μαρτύριο, αλλά, καθώς δεν μπόρεσαν, τον άφησαν να πράξει σύμφωνα με την επιθυμία του, και εκείνος τους παρέδωσε στον Κύριο Χριστό. Τους άφησε αποχαιρετώντας τους με πολλά δάκρυα.  Τρεις επίσκοποι συμφώνησαν να πάνε μαζί του, οι Φυσικός, Φανάλιχος και Θεόδωρος. Πήγαν όλοι μαζί στην πόλη του κυβερνήτη και ομολόγησαν τον Κύριο Χριστό. Τους υπέβαλε σε φρικτά βασανιστήρια, ιδιαίτερα καθώς γνώριζε ότι ήταν επίσκοποι και πατέρες των Χριστιανών. Οι θαρραλέοι επίσκοποι υπέμειναν τα βασανιστήρια και ο Κύριος Χριστός τούς ενδυνάμωνε. Τελικά, ο κυβερνήτης διέταξε τον απόκεφαλισμό των τεσσάρων, και έλαβαν τους στεφάνους της ζωής στη Βασιλεία του Θεού. Το σκήνωμα του αγίου Πισόρα φυλασσόταν παλαιότερα στην πόλη Νασήν Ελ-Κανατέρ της επαρχίας Γκάρμπια, και τώρα φυλάσσεται στην εκκλησία του αγίου Γεωργίου στο παλαιό Κάιρο.  Οι προσευχές τους ας μας προστατεύουν και ας μας οδηγούν όλους, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη του μηνός Τουτ</p>

    <p>1) Το μαρτύριο της αγίας Ματρώνης. Μνήμη της αγίας Μπασίν και των παιδιών της.</p>

    <p>1) Την ημέρα αυτή μαρτύρησε η αγία Ματρώνα, η οποία ήταν υπηρέτρια σε μια κυρία εβραία. Ήταν από χριστιανούς γονείς και η κυρία της προσπαθούσε να την παρασύρει στο να ασπαστεί την εβραϊκή θρησκεία, αλλά εκείνη αρνείτο. Έτσι, η κυρία της συνήθιζε να την ταπεινώνει, να την κακομεταχειρίζεται και να την φορτώνει υπερβολικά με δουλειές.  Μια μέρα, αφού συνόδευσε την κυρία της στην εβραϊκή συναγωγή, πήγε μετά στην εκκλησία των χριστιανών. Όταν η κυρία της τη ρώτησε πού ήταν και γιατί δεν μπήκε μαζί της στη συναγωγή, η αγία τής απάντησε: «Ο Θεός έχει φύγει μακριά από τη δική σας συναγωγή· πώς λοιπόν μπορούσα να μπω εγώ; Ο τόπος στον οποίο θα έπρεπε να μπω είναι η εκκλησία, την οποία ο Κύριος Χριστός την αγόρασε με το αίμα του». Τότε η κυρία της οργίστηκε και τη χτύπησε σκληρά, και μετά τη φυλάκισε σε σκοτεινό μέρος, όπου έμεινε τέσσερις ημέρες χωρίς τροφή και νερό. Έπειτα την έβγαλε έξω και της προκάλεσε οδυνηρά πλήγματα. Τέλος, την ξαναπέταξε στη φυλακή, όπου και πέθανε.  Μετά τον θάνατό της, η κυρία της, επειδή φοβήθηκε ότι θα της ζητήσουν ευθύνες οι Αρχές για το αίμα της αγίας Ματρώνης, την πήγε στην οροφή του σπιτιού της και την άφησε να πέσει, ώστε να πουν ότι έπεσε από ατύχημα. Έτσι, ο Θεός την καταράστηκε: Τα πόδια της γλίστρησαν, έπεσε κάτω, πέθανε και πήγε στην αιώνια καταδίκη. Όσον αφορά στην αγία, πήγε στην αιώνια τρυφή.  Οι πρεσβείες της ας είναι μαζί μας. Αμήν.</p>

    <p>2) Την αυτή ημέρα τιμάται η μνήμη της αγίας Μπασίν και των τριών παιδιών της.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ενδεκάτη του μηνός Τουτ</p>

    <p>1) Το μαρτύριο του αγίου Βασιλείδη.</p>

    <p>1) Την ημέρα αυτή μαρτύρησε ο άγιος Βασιλείδης, ο οποίος ήταν υπουργός και συγκλητικός στη Ρωμαϊκή Αυτοκρατορία. Είχε πολλούς δούλους και υπηρέτες. Τότε κυβερνούσε ο αυτοκράτορας Νουμεριανός, ο οποίος παντρεύτηκε την αδελφή του Βασιλείδη, την Πατρικία, με την οποία είχαν έναν γιο, τον Ιούστο. Επίσης, η Πατρικία ήταν μητέρα του Θεοδώρου Ελ-Μισρέκε. Ο Βασιλείδης είχε δύο γιους, τον Ευσέβιο και τον Μακάριο.  Όταν οι Πέρσες κήρυξαν τον πόλεμο εναντίον της Ρώμης, ο αυτοκράτορας Νουμεριανός έστειλε κατά των Περσών τον γιο του Ιούστο μαζί με τον έναν γιο τού Βασιλείδη, τον Ευσέβιο. Μετά αναχώρησε για να αντιμετωπίσει και κάποιον άλλο εχθρό, αλλά φονεύθηκε στη μάχη. Έτσι, το βασίλειό του έμεινε χωρίς κυβερνήτη και η θέση του αυτοκράτορα χήρευσε.  Ο λαός εξέλεξε μεταξύ των στρατιωτών κάποιον Αγριππίτα, ο οποίος ήταν βοσκός, και τον έβαλαν υπεύθυνο στον αυτοκρατορικό στάβλο. Ήταν άνθρωπος δυνατός, δραστήριος, και θρασύς στη συμπεριφορά. Μία από τις κόρες του αυτοκράτορα τον είδε και τον πήρε ως σύζυγό της. Τον έκανε αυτοκράτορα και τον αποκάλεσε «Διοκλητιανό». Λίγο μετά, άφησε τον πραγματικό Θεό, τον Κύριο του Ουρανού, και λάτρεψε τα είδωλα. Όταν ο Βασιλείδης το άκουσε αυτό, λυπήθηκε πολύ και έφυγε από την υπηρεσία του νέου αυτοκράτορα.  Εν τω μεταξύ, ο Ιούστος, ο γιος του Νουμεριανού, και ο Ευσέβιος, ο γιος του Βασιλείδη, γύρισαν από τον πόλεμο με θριαμβευτική νίκη. Όταν είδαν ότι ο αυτοκράτορας είχε αρνηθεί την πίστη, λυπήθηκαν πολύ και έσυραν τα ξίφη τους θέλοντας να φονεύσουν τον Διοκλητιανό, τον άπιστο αυτοκράτορα, ώστε η αυτοκρατορία να επιστρέψει στον νόμιμο κάτοχό της, τον Ιούστο, τον γιο του Νουμεριανού. Ο Βασιλείδης όμως τους απέτρεψε. Μετά, αφού συγκέντρωσε τον στρατό και τους δούλους του, τους είπε ότι επιθυμούσε να θυσιάσει τη ζωή του χάριν του ονόματος του Χριστού. Όλοι μαζί του απάντησαν λέγοντας: «Θα πεθάνουμε μαζί σου». Στάθηκαν απέναντι από τον Διοκλητιανό, ο οποίος φοβήθηκε τρομερά, γιατί ήταν οι νόμιμοι κάτοχοι της αυτοκρατορίας. Ο Ρωμανός, ο πατέρας του Βίκτωρα, τον συμβούλεψε να τους εξορίσει στην Αίγυπτο, για να τους βασανίσει εκεί. Τότε ο Διοκλητιανός έστειλε τον καθένα σε διαφορετική επαρχία: τον Απάτορα και την αδελφή του Ηραία, τον Ευσέβιο, τον Mακάριο, τον Κλαύδιο και τον Βίκτωρα. Τον Θεόδωρο Ελ-Μισρέκε τον κάρφωσαν σε ένα δέντρο.  Τον Βασιλείδη τον έστειλε στον Μασρούς, τον διοικητή των πέντε πόλεων της Δύσης (γνωστών ως «Πεντάπολις»). Όταν ο Μασρούς είδε τον Βασιλείδη, αναρωτήθηκε γιατί άφησε το βασίλειο και τη δόξα του. Τότε ο Κύριός μας Χριστός έστειλε άγγελο και οδήγησε δι’ αυτού τον Βασιλείδη με το Άγιο Πνεύμα στον ουρανό, όπου του έδειξε τις πνευματικές κατοικίες. Η ψυχή του Βασιλείδη ανακουφίστηκε. Όσον αφορά στους δούλους του, άλλοι αφέθηκαν ελεύθεροι και άλλοι μαρτύρησαν μαζί του. Ο άγιος Βασιλείδης υπέμεινε φρικτά βασανιστήρια, όπως τη μηχανή της σύνθλιψης και το χτένισμα του σώματός του με χτένες από σίδηρο. Ακόμη, τον σήκωσαν με έναν σπειροειδή μηχανισμό με πριόνι, και ύστερα τον σφήνωσαν σε πυρωμένο κρεβάτι από σίδερο. Ο διοικητής Μασνούς δεν άφησε βασανιστήριο στο οποίο να μην υποβάλει τον Βασιλείδη. Όταν είδε ότι ο Βασιλείδης παρέμεινε ακλόνητος στην πίστη του, διέταξε να τον αποκεφαλίσουν. Έτσι, ο άγιος Βασιλείδης έλαβε τον στέφανο του μαρτυρίου στο βασίλειο του Ουρανού, σε αντάλλαγμα του γήινου βασιλείου που άφησε.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δωδεκάτη του μηνός Τουτ    1) Η σύναξη της Τρίτης Οικουμενικής Συνόδου στην Έφεσο για την καταδίκη του Νεστορίου, αρχιεπισκόπου Κωνσταντινουπόλεως.  Η ανακομιδή των λειψάνων του αγίου Κλήμεντος και των συν αυτώ.</p>

    <p>1) Την ημέρα αυτή κατά το έτος 431 μ.Χ. συγκλήθηκε Ιερά Σύνοδος στη Έφεσο, στην οποία συμμετείχαν 200 επίσκοποι. Ήταν η Τρίτη από τις Οικουμενικές Συνόδους, η οποία συγκλήθηκε κατά το εικοστό έτος της βασιλείας του Θεοδοσίου Β΄, γιου του Αρκαδίου και εγγονού του Μεγάλου Θεοδοσίου. Η Σύνοδος συγκλήθηκε λόγω της αιρέσεως του Νεστορίου, αρχιεπισκόπου Κωνσταντινουπόλεως. Ο Νεστόριος πίστευε ότι η Παρθένος Μαρία γέννησε όχι τον σαρκωθέντα Θεό, αλλά απλώς έναν άνθρωπο, και ότι κατόπιν ο Υιός του Θεού κατοίκησε σε αυτόν, όχι ως κατοίκηση ενότητας, αλλά απλώς ως κατοίκηση της θελήσεως, και, επομένως, ο Χριστός, εξαιτίας αυτού, είχε δύο φύσεις και δύο θελήσεις. Έτσι, οι πατέρες της Συνόδου συζήτησαν με τον Νεστόριο και του απέδειξαν ότι Εκείνος ο οποίος γεννήθηκε από την Παρθένο ήταν ο σαρκωθείς Θεός, καθώς ο άγγελος είπε: «Ο Κύριος μετά σού· Αυτός που θα γεννηθεί από σένα θα ονομαστεί Υιός τού Υψίστου» (Λουκ. 1:18-32), και, σύμφωνα με το ρητό του Ησαΐα, «ιδού η παρθένος θα συλλάβει και θα γεννήσει γιο και θα τον ονομάσει Εμμανουήλ» (Ησ. 7:14), και ακόμη, «το όνομά του θα είναι Θαυμαστός Σύμβουλος, Θεός Ισχυρός, Πατέρας τού Μέλλοντος Αιώνος» (Ησ. 9:6).  Ο άγιος Κύριλλος, 24ος πατριάρχης Αλεξανδρείας, εξήγησε στον Νεστόριο ότι «οι φύσεις δεν μπορούν να χωριστούν αφότου έγιναν ένα μετά την ένωσή τους. Επομένως, λέμε ότι ο Σαρκωθείς Λόγος έχει μία μόνο φύση». Ο Νεστόριος όμως δεν μετακινήθηκε από τη διδασκαλία του ούτε άλλαξε την άποψή του. Ο άγιος Κύριλλος μαζί με όλη τη Σύνοδο τον επιτίμησαν και τον απείλησαν ότι θα τον αφορίσουν, αλλά εκείνος ήταν ανένδοτος. ΄Ετσι, τον αφόρισαν και τον απομάκρυναν από τον θρόνο του, ενώ επιβεβαίωσαν ότι η Παρθένος Μαρία γέννησε τον σαρκωθέντα Θεό Λόγο (Θεοτόκος, δηλ. Μητέρα του Θεού). Συνέταξαν τους κανόνες της Συνόδου αυτής και όρισαν διατάξεις, που αποτελούν κανόνες και διατάξεις για τους πιστούς μέχρι σήμερα.  Λέγεται ότι οι Νεστοριανοί δεν λένε τα ίδια σήμερα. Σ’ αυτό απαντούμε λέγοντας ότι κάτι τέτοιο συμβαίνει λόγω τού ότι αναμείχθηκαν με τους χριστιανούς της Ανατολής, και ότι κάποιοι από αυτούς επέστρεψαν από την εσφαλμένη τους άποψη.  Ικετεύουμε τον Θεό και Κύριο και Σωτήρα μας Ιησού Χριστό να μας οδηγεί στον δρόμο της σωτηρίας, στον Οποίο ανήκει η δόξα, η τιμή και η προσκύνηση, νυν και αεί και εις τους αιώνας των αιώνων. Αμήν.</p>

    <p>2) Την αυτή ημέρα εορτάζουμε την ανακομιδή των λειψάνων του αγίου Κλήμεντος και των συν αυτώ στην πόλη της Αλεξανδρείας.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τρίτη του μηνός Τουτ</p>

    <p>1) Η κοίμηση του πάπα Ματθαίου Β΄, 90ού πατριάρχη της Αποστολικής Έδρας του αγίου Μάρκου.  2) Η μνήμη του θαύματος που επετέλεσε ο άγιος Βασίλειος, επίσκοπος Καισαρείας της Καππαδοκίας.</p>

    <p>1) Την ημέρα αυτή κατά το έτος 1182 των Αγίων Μαρτύρων (1466 μ.Χ.) κοιμήθηκε ο τιμημένος πατέρας αββάς Ματθαίος Β΄, ενενηκοστός πάπας της αποστολικής Έδρας του αγίου Μάρκου, ο οποίος ήταν μοναχός της μονής Ελ-Μουχαρράκ. Εξελέγη πάπας και ενθρονίστηκε κατά το έτος 1169 των Αγίων Μαρτύρων (1453 μ.Χ). Έμεινε στον θρόνο του αγίου Μάρκου επί 13 έτη και κατόπιν κοιμήθηκε εν ειρήνη.  Η ευλογία και οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του μεγάλου θαύματος που επετέλεσε ο άγιος Βασίλειος, επίσκοπος Καισαρείας της Καππαδοκίας.  Κάποιον νέο που είχε αγαπήσει την κόρη του κυρίου του, ο Σατανάς, εχθρός του και εχθρός του ανθρωπίνου γένους, τον εξαπάτησε και τον οδήγησε στο να καταφύγει σε έναν μάγο, ο οποίος τον έκανε να δηλώσει εγγράφως ότι αρνείται την πίστη του και ότι παραδίδεται πλήρως στον Σατανά, ώστε ο Σατανάς να του ικανοποιήσει την επιθυμία του. Μετά από αυτό, ο Σατανάς άναψε σφοδρή επιθυμία για τον νέο στην καρδιά της κοπέλας, η οποία τον αγάπησε σφοδρά και ζήτησε από τον πατέρα της με επιμονή να μην αντιταχθεί στον γάμο της με τον νέο. Ο πατέρας, φροντίζοντας για την τιμή του και φοβούμενος για τη ζωή της κόρης του, την πάντρεψε με τον νέο.  Όταν πια είχε περάσει μαζί του πολύ καιρό, παρατήρησε ότι δεν έμπαινε στην εκκλησία, δεν έπαιρνε μέρος στα ιερά Μυστήρια, και δεν έκανε το σημείο του σταυρού επάνω του. Έτσι, του φανέρωσε τις αμφιβολίες της για την πίστη του και για την αγάπη του προς τον Θεό. Τότε αυτός της είπε τι είχε συμβεί και πώς είχε συνάψει με τον Σατανά σύμφωνο υποταγής μέχρι θανάτου.  Εκείνη έκλαψε πολύ και τον επιτίμησε για την πράξη του. Κατόπιν τον πήγε στον άγιο Βασίλειο, επίσκοπο Καισαρείας της Καππαδοκίας, ο οποίος άκουσε την εξομολόγηση του νέου και είδε τη θλίψη του και την επιθυμία του να επιστρέψει στη ζωή της λατρείας, της αδελφότητας και της δικαιοσύνης. Τον παρηγόρησε και του ζήτησε να μείνει μαζί του για λίγο σε μόνωση, με νηστεία και προσευχή. Αφού του ζήτησε να παραμείνει κλεισμένοςγια τρεις ημέρες σε ένα δωμάτιο εκεί κοντά, ο άγιος Βασίλειος τον επισκέφτηκε και έμαθε από τον νέο πως τα κακά πνεύματα δεν έπαψαν στιγμή να τον πειράζουν και να τον πολεμούν με κάθε τρόπο. Ο άγιος τον έκανε να ηρεμήσει, τον ενδυνάμωσε, του έδωσε τροφή και προσευχήθηκε γι’ αυτόν. Του ζήτησε να παραμείνει στη μόνωση, τη νηστεία και την προσευχή. Ύστερα από λίγες ημέρες, γύρισε και τον επισκέφθηκε πάλι. Ο νέος τού είπε ότι δεν ξαναείδε πονηρά πνεύματα, αλλά άκουγε ακόμα τις κραυγές και τις απειλές τους. Ο άγιος Βασίλειος, αφού του έδωσε πάλι τροφή και προσευχήθηκε γι’ αυτόν, τον άφησε στη ζωή της μόνωσης, του πνευματικού αγώνα και της προσευχής, και πήγε να προσευχηθεί και πάλι γι’ αυτόν. Αυτό κράτησε σαράντα ημέρες. Όταν ο άγιος τον είδε και τον ρώτησε για την κατάστασή του, ο νέος τού είπε πως τον είδε να μάχεται εκ μέρους του τον Σατανά, τον οποίο και νίκησε, κατατροπώνοντάς τον.  Ο επίσκοπος, αφού συγκέντρωσε όλους τους ιερείς και τους μοναχούς, προσευχήθηκαν όλοι μαζί για τον νέο όλη νύχτα. Το επόμενο πρωί τον οδήγησε στην εκκλησία, καθώς όλοι έκραζαν λέγοντας: «Κύριε ελέησον ημάς». Έκραζαν συνεχώς, μέχρι που ο νέος πέταξε εν μέσω των συγκεντρωμένων την έγγραφη δήλωσή του ότι θα αρνηθεί την πίστη του και θα παραδοθεί στον Σατανά. Ο επίσκοπος, ο νέος, η γυναίκα του και όλοι οι παριστάμενοι χάρηκαν με αγαλλίαση. Ο επίσκοπος ευλόγησε τον νέο και του χορήγησε τα ιερά Μυστήρια. Ο νέος και η γυναίκα του αναχώρησαν για το σπίτι τους γεμάτοι χαρά για την ειρήνη και τη συγχώρηση που έλαβαν. Δόξασαν τον Θεό και ευχαρίστησαν τον άγιο Βασίλειο, με τις προσευχές του οποίου σώθηκαν.  Η ευλογία και οι προσευχές του ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τετάρτη του μηνός Τουτ</p>

    <p>1) Η κοίμηση του αγίου Αγάθωνος του στυλίτου.</p>

    <p>1) Την ημέρα αυτή κοιμήθηκε ο άγιος Αγάθων ο στυλίτης, ο οποίος ήταν από την πόλη Τύνιδα. Ο πατέρας Μάτρης και η μητέρα του Mαριάμ ήταν άνθρωποι δίκαιοι και φοβούμενοι τον Θεό. Αγαπούσαν την ελεημοσύνη και ήταν φιλεύσπλαχνοι προς τους πτωχούς και τους ενδεείς.  Η ιδέα του μοναχισμού ήταν συνεχώς στη σκέψη του αγίου Αγάθωνος. Όταν ήταν 35 ετών, χειροτονήθηκε ιερέας και αφιερώθηκε στην υπηρεσία της αγίας εκκλησίας. Ζητούσε από τον Κύριο Χριστό μέρα και νύχτα να διευκολύνει την αναχώρησή του από τον κόσμο τούτο για την έρημο. Ο Κύριος Χριστός απάντησε στο αίτημά του. Ο άγιος Αγάθων βγήκε από την πόλη, πήγε στο Τερνότ (Μαρεότ) και από εκεί στην έρημο. Άγγελος Κυρίου τού εμφανίστηκε με μορφή μοναχού τον συνόδευσε και τον έφερε μέχρι τη μονή του αγίου Μακαρίου στη Σκήτη.  Ο Αγάθων πήγε στους αγίους γέροντες αββά Αβραάμ και αββά Γαβαργά, έγινε μαθητής τους και έμεινε μαζί τους τρία έτη. Κατόπιν, τον οδήγησαν μπροστά στο θυσιαστήριο παρουσία του ηγουμένου αββά Ιωάννη, και επί τρεις ημέρες προσευχήθηκαν πάνω από το μοναχικό ράσο. Ύστερα, τον ενέδυσαν το μοναχικό σχήμα. Από εκείνη την ώρα ασκήθηκε πολύ στις βαθιές μετάνοιες και την ακατάπαυστη νηστεία και προσευχή, και επιδόθηκε σε έναν μεγάλο πνευματικό αγώνα. Κοιμόταν στο πάτωμα, μέχρι που το δέρμα του έγινε ένα με τα οστά του. Διάβαζε συνεχώς τον βίο του αγίου Συμεών του στυλίτη, και είχε διαρκώς κατά νου τον μονήρη βίο. Συμβουλεύθηκε τους αγίους πατέρες σχετικά, οι οποίοι ενέκριναν την επιθυμία του και προσευχήθηκαν γι’ αυτόν.  Έφυγε και ήρθε κοντά στην πόλη Σαχά της επαρχίας Γάρβια, όπου έμεινε σε μια μικρή εκκλησία. Οι πιστοί έχτισαν γι’ αυτόν έναν χώρο πάνω σε έναν στύλο, στον οποίο μετά ανέβηκε.  Κατά τη διάρκεια των ημερών του, εμφανίστηκε ένας άνθρωπος εντός του οποίου κατοικούσε ακάθαρτο πνεύμα, που οδηγούσε στην πλάνη πολλούς ανθρώπους. Ο άνθρωπος αυτός στάθηκε στο κέντρο της εκκλησίας περιτριγυρισμένος από κόσμο που τον άκουγε κρατώντας κλαδιά δέντρων. Ο άγιος Αγάθων έστειλε να του τον φέρουν, προσευχήθηκε επάνω του και έβγαλε από μέσα του τον διάβολο που οδηγούσε στην πλάνη τους ανθρώπους.  Ομοίως, μια γυναίκα που υποστήριζε ότι ο άγιος Μηνάς μιλούσε μαζί της διέταξε τους κατοίκους της πόλης που έμενε να ανοίξουν ένα πηγάδι στο όνομα του αγίου Μηνά για να θεραπεύονται όσοι θα πλένονταν με το νερό του. Ο άγιος Αγάθων προσευχήθηκε πάνω στη γυναίκα αυτή μέχρι που βγήκε από μέσα της το ακάθαρτο πνεύμα, και έδωσε εντολή στους κατοίκους της πόλης να κλείσουν το πηγάδι ρίχνοντας χώμα.  Με τα χέρια του αγίου αυτού ανθρώπου, του Αγάθωνα, ο Θεός ετέλεσε πολλά θαύματα θεραπείας ασθενών και δαιμονισμένων. Οι δαίμονες του εμφανίζονταν με τη μορφή αγγέλων τραγουδώντας ωραία τραγούδια και δίνοντάς του ευλογίες, αλλά με τη δύναμη του Κυρίου Χριστού αναγνώριζε τις παγίδες τους και, κάνοντας επάνω τους το σημείο του σταυρού, τους έτρεπε σε φυγή νικημένους.  Όταν ο Θεός θέλησε να τον αναπαύσει από τους κόπους του κόσμου τούτου, ο άγιος Αγάθων αρρώστησε για σύντομο χρονικό διάστημα και κατόπιν παρέδωσε την ψυχή του στα χέρια του Θεού. Οι άνθρωποι που είχαν ευεργετηθεί από τα κηρύγματα και τις διδασκαλίες του συγκεντρώθηκαν γύρω του και έκλαιγαν πικρά.  Ο άγιος αυτός πατέρας έζησε 100 έτη, εκ των οποίων 40 στον κόσμο, 10 στην έρημο και 50 επάνω στον στύλο.</p>

    <p>Οι προσευχές του ας μας φυλάττουν από όλους τους εχθρούς μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη πέμπτη του μηνός Τουτ</p>

    <p>1) Η ανακομιδή των λειψάνων του αγίου Στεφάνου του αρχιδιακόνου.</p>

    <p>1) Την ημέρα αυτή εορτάζουμε την ανακομιδή των λειψάνων του αγίου Στεφάνου του αρχιδιακόνου και πρωτομάρτυρα. Η ανακομιδή έγινε τριακόσια έτη από το μαρτύριό του, επί αυτοκράτορος Κωνσταντίνου, όταν πια η αληθινή λατρεία είχε εξαπλωθεί.  Ο άγιος Στέφανος, ο αθλητής και μάρτυς, είχε εμφανιστεί αρκετές φορές σε κάποιον Λουκιανό, που ήταν από το χωριό στο οποίο είχε θαφτεί το τίμιο σώμα του. Το χωριό αυτό, γνωστό ως «το χωριό του Γαμαλιήλ», ήταν κοντά στα Ιεροσόλυμα. Ο άγιος είπε στον Λουκιανό το όνομά του και του υπέδειξε τον τόπο όπου είχε θαφτεί το σώμα του.  Ο Λουκιανός πήγε στον επίσκοπο των Ιεροσολύμων και τον ενημέρωσε σχεικά με όσα είχε δει στον ύπνο του. Ο επίσκοπος σηκώθηκε, πήρε μαζί του δύο επισκόπους και τους πιστούς της εκκλησίας, και πήγαν όλοι μαζί στον τόπο όπου ήταν το σώμα. Καθώς έσκαβαν το έδαφος, έγινε ένας φοβερός σεισμός. Το φέρετρο μέσα στο οποίο ήταν το άγιο σώμα αποκαλύφθηκε. Τότε εύοσμα και πολύτιμα αρώματα βγήκαν από αυτό και ακούγοντα= αγγελικές φωνές που δοξολογούσαν τον Θεό λέγοντας: «Δόξα εν υψίστοις Θεώ και επί γης ειρήνη, εν ανθρώποις ευδοκία» («Δόξα στον Θεό, που κατοικεί στα ουράνια, και ειρήνη στη γη, χαρά για τους ανθρώπους»). Η δοξολογία αυτή επαναλήφθηκε και οι επίσκοποι προσκύνησαν μπροστά στο φέρετρο. Κατόπιν το μετέφεραν με άσματα, ύμνους και κεριά αναμμένα, έως ότου ήρθαν στα Ιεροσόλυμα. Αργότερα, κάποιος ονόματι Αλέξανδρος, που ήταν από την Κωνσταντινούπολη, έχτισε προς τιμήν του αγίου εκκλησία στα Ιεροσόλυμα και τοποθέτησε εκεί το άγιο σώμα.  Μετά από πέντε χρόνια ο Αλέξανδρος κοιμήθηκε και η σύζυγός του τον έθαψε δίπλα στο φέρετρο του αγίου. Οκτώ χρόνια αργότερα, η σύζυγος του Αλεξάνδρου αποφάσισε να πάει στην Κωνσταντινούπολη και θέλησε να πάρει μαζί της το σώμα του συζύγου της. Πήγε στην εκκλησία και πήρε το φέρετρο όπου υπήρχε το σώμα του αγίου Στεφάνου νομίζοντας ότι ήταν το φέρετρο του συζύγου της. Το έφερε μέχρι την Ασκάλωνα και από εκεί επιβιβάστηκε μαζί με αυτό σε ένα πλοίο με προορισμό την Κωνσταντινούπολη. Στα μισά του ταξιδιού, άκουσε ύμνους και δοξολογίες να έρχονται από το φέρετρο, και απόρησε. Τότε, αφού σήκωσε το φέρετρο και το εξέτασε, συνειδητοποίησε ότι ήταν το φέρετρο με το σώμα του αγίου Στεφάνου, και κατάλαβε πως ό,τι γινόταν ήταν θέλημα Θεού. Αφού ανέπεμψε ευχαριστίες στον Κύριο, συνέχισε κανονικά το ταξίδι της έως ότου αποβιβάστηκε στην Κωνσταντινούπολη.  Κατόπιν πήγε στον αυτοκράτορα και τον ενημέρωσε για ό,τι είχε συμβεί. Ο αυτοκράτορας, ο αρχιεπίσκοπος, ιερείς και κάτοικοι της πόλης πήγαν χωρίς χρονοτριβή στο πλοίο, σήκωσαν το φέρετρο στους ώμους και το πήγαν στο αυτοκρατορικό παλάτι.  Ο Θεός τέλεσε πολλά σημεία τόσο στο πλοίο όσο και στο αυτοκρατορικό παλάτι. Έβαλαν το άγιο σώμα σε ένα φορείο το οποίο κουβαλούσαν δύο μουλάρια και, όταν έφθασαν στον τόπο που ονομάζεται Κωσταντινία, τα δύο μουλάρια σταμάτησαν. Όταν χτύπησαν τα μουλάρια για να προχωρήσουν, αυτά όχι μόνο δεν προχώρησαν αλλά ακούστηκε ένα από αυτά να λέει: «Πρέπει να τοποθετήσουμε τον άγιο εδώ». Όλοι όσοι το είδαν και το άκουσαν αυτό, θαύμασαν και κατάλαβαν ότι Αυτός που είχε κάνει την όνο του Βαλαάμ να μιλήσει, ήταν ο Ίδιος που είχε κάνει να μιλήσει και το ζώο που μετέφερε το σώμα του αγίου. Ο αυτοκράτορας διέταξε να χτιστεί στο μέρος εκείνο εκκλησία προς τιμήν του αγίου, όπου τοποθέτησαν τον πολύτιμο αυτό λίθο, το τίμιο σώμα του αγίου Στεφάνου, του αποστόλου και μάρτυρα.  Οι προσευχές του ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη έκτη του μηνός Τουτ</p>

    <p>1) Η μνήμη του καθαγιασμού των θυσιαστηρίων του ναού της Αναστάσεως των Ιεροσολύμων.  2) Η ανακομιδή των λειψάνων του αγίου Ιωάννου του Χρυσοστόμου.</p>

    <p>1) Σήμερα εορτάζουμε τον καθαγιασμό των θυσιαστηρίων του ναού της Αναστάσεως στα Ιεροσόλυμα κατά το έτος 326 μ.Χ. Το εικοστό έτος της βασιλείας του αυτοκράτορα Κωνσταντίνου και μετά τη σύναξη της Ιεράς Συνόδου της Νικαίας, η αγία βασίλισσα Ελένη είπε στον γιο της Κωνσταντίνο ότι είχε κάνει τάμα να πάει στα Ιεροσόλυμα για να λάβει τις ευλογίες των Αγίων Τόπων και να ψάξει για το τίμιο ξύλο του ζωοποιού σταυρού. Ο αυτοκράτορας χάρηκε γι’ αυτό, της έδωσε πολλά χρήματα, και την έστειλε μαζί με μεγάλο αριθμό στρατιωτών.  Όταν η αγία Ελένη έφθασε εκεί και έλαβε τις ευλογίες των Αγίων Τόπων, άρχισε να ψάχνει για το τίμιο ξύλο του σταυρού, μέχρι που το βρήκε μετά από πολύ κόπο. Το δόξασε με βαθύ σεβασμό και το τίμησε με ευλάβεια. Έδωσε την εντολή να οικοδομηθούν τα θυσιαστήρια του ναού της Αναστάσεως, του Γολγοθά, της Βηθλεέμ, της φάτνης, του υπερώου της Σιών, της Γεθσημανή, και άλλα θυσιαστήρια, να διακοσμηθούν με μαργαριτάρια και να επενδυθούν με χρυσό και ασήμι.  Στα Ιεροσόλυμα ζούσε ένας άγιος επίσκοπος, ο οποίος τη συμβούλεψε να μην κάνει αυτά που είχε κατά νου, λέγοντάς της: «Ύστερα από λίγο θα έρθουν οι εθνικοί, θα καταλάβουν τον τόπο αυτό, θα τον καταστρέψουν, και θα πάρουν τους πολύτιμους λίθους, τον χρυσό και το ασήμι. Επομένως, είναι προτιμότερο να κατασκευαστούν τα κτήρια καλά και να δοθούν τα υπόλοιπα χρήματα στους φτωχούς και τους ενδεείς». Η αγία δέχθηκε τη συμβουλή του, του έδωσε τα χρήματα και τον άφησε πίσω υπεύθυνο για να εποπτεύει τις εργασίες.  Όταν επέστρεψε και ανέφερε στον γιο της όλα όσα είχαν συμβεί, εκείνος χάρηκε, έστειλε μεγάλα χρηματικά ποσά και διέταξε να εξοφληθούν οι εργαζόμενοι, ώστε να μην υπάρχουν παράπονα.  Όταν κατά το τριακοστό έτος της βασιλείας του αυτοκράτορα Κωνσταντίνου ολοκληρώθηκε η οικοδόμηση των αγίων κτισμάτων, ο αυτοκράτορας έστειλε ιερά σκεύη και πολύτιμα άμφια για τα θυσιαστήρια. Επίσης, έστειλε μήνυμα στον αρχιεπίσκοπο Κωνσταντινουπόλεως και στον άγιο Αθανάσιο, πάπα Αλεξανδρείας, να πάρουν μαζί τους τούς επισκόπους τους και να πάνε στα Ιεροσόλυμα, όπου θα συναντούσαν τον αρχιεπίσκοπο Αντιοχείας και τον επίσκοπο Ιεροσολύμων, για να καθαγιάσουν όλοι μαζί τα θυσιαστήρια.  Έμειναν όλοι εκεί μέχρι τη δεκάτη έκτη του μηνός Tουτ, όταν τέλεσαν τον καθαγιασμό όλων των θυσιαστηρίων που ήταν έτοιμα. Την επόμενη μέρα έκαναν περιφορά του τιμίου σταυρού σε όλους τους ιερούς τόπους, όπου προσέφεραν λατρεία στον Θεό, απέδωσαν τις προσφορές τους και δόξασαν με τιμές τον σταυρό. Κατόπιν επέστρεψαν στις έδρες τους.</p>

    <p>Οι προσευχές τους ας είναι μαζί μας μέχρις εσχάτης αναπνοής. Αμήν.</p>







    <p>2) Την αυτή ημέρα η εκκλησία τιμά τη μνήμη της ανακομιδής των λειψάνων του αγίου Ιωάννου του Χρυσοστόμου από την πόλη Κομανή, όπου κοιμήθηκε όντας εξόριστος, στην Κωνσταντινούπολη, τριάντα έτη μετά την κοίμησή του. Η ανακομιδή έλαβε χώρα το έτος 437 μ.Χ., κατά τη διάρκεια της βασιλείας του αυτοκράτορα Θεοδοσίου Β΄.</p>

    <p>Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη εβδόμη του μηνός Τουτ</p>

    <p>1) Η εορτή του καθαγιασμού του ναού του Τιμίου Σταυρού.  Η κοίμηση της αγίας Θεογνώστης.</p>

    <p>1) Την ημέρα αυτή η Εκκλησία εορτάζει τον καθαγιασμό του ναού του Τιμίου Σταυρού του Κυρίου μας Ιησού Χριστού. Ο σταυρός αποκαλύφθηκε από τη φιλόθεη αυτοκράτειρα Ελένη, τη μητέρα του αυτοκράτορα Κωνσταντίνου, κάτω από ακάθαρτο σωρό χωμάτων στον Γολγοθά, μετά την εντολή της αυτά να ανασκαφούν.  Όσο για τον λόγο για τον οποίο σχηματίστηκε αυτός ο μεγάλος ακάθαρτος σωρός χωμάτων: Οι προεστοί των Εβραίων, όταν είδαν τα σημεία και τα θαύματα που τελούνταν από τον τάφο του Σωτήρα, όπως η ανάσταση νεκρών και η θεραπεία αρρώστων, οργίστηκαν, και έστειλαν διαταγή σε όλη την Ιουδαία και την Ιερουσαλήμ να πετάνε όλοι τα απορρίμματα των σπιτιών τους και ακαθαρσίες πάνω από τον τάφο του Ιησού τού από Ναζαρέτ. Αυτό συνεχίστηκε για περισσότερο από 200 χρόνια, έως ότου σχηματίστηκε ένας πολύ μεγάλος σωρός.  Όταν η αγία Ελένη ήρθε στην Ιερουσαλήμ και ρώτησε τους Εβραίους για τον ακριβή τόπο του σταυρού, αυτοί δεν τη διαφώτισαν σχετικά. Τελικά, κάποιοι απ’ αυτούς της είπαν για έναν ηλικιωμένο Εβραίο ονόματι Ιούδα, ο οποίος γνώριζε τον τόπο. Η αγία Ελένη τον φώναξε, και ενώ αρχικά εκείνος αρνήθηκε να της πει, στη συνέχεια, όταν τον πίεσε, της είπε για εκείνο τον σωρό. Τότε η αγία έδωσε εντολή να ανασκαφεί ο χώρος, και ο τίμιος σταυρός βρέθηκε. Κατόπιν έχτισε μια εκκλησία γι’ αυτόν, την καθαγίασε, και καθιέρωσε την εορτή του τιμίου σταυρού κατά τη δεκάτη εβδόμη του μηνός Τουτ. Οι Χριστιανοί άρχισαν να οργανώνουν ιερές αποδημίες κατ’ έτος στον τόπο εκείνο, όπως γίνεται και κατά την εορτή της Αναστάσεως.  Κάποιος Σαμαρείτης ονόματι Ισαάκ, καθώς ταξίδευε με την οικογένειά του μεταξύ αυτών που πήγαιναν στα Ιεροσόλυμα, επετίμησε το πλήθος έμπαινε σε τόσο κόπο για να πάει στα Ιεροσόλυμα να προσκυνήσει ένα κομμάτι ξύλο. Ανάμεσα στο πλήθος των πιστών ήταν και ένας ιερέας ονόματι Όχιδος. Κατά τη διάρκεια του ταξιδιού δίψασαν και, καθώς δεν βρήκαν νερό, πήγαν σε μια πηγή της οποίας το νερό ήταν ακάθαρτο και πικρό.  Ο κόσμος ανησύχησε πολύ και ο Ισαάκ ο Σαμαρείτης άρχισε να τους κοροϊδεύει λέγοντας: «Εάν γίνω μάρτυρας της δυνάμεως του ονόματος του σταυρού, θα πιστέψω στον Χριστό». Τότε, ο ιερέας Όχιδος, παρακινημένος από θείο ζήλο, προσευχήθηκε επάνω από το ακάθαρτο και πικρό νερό, έκανε το σημείο του σταυρού επάνω σ’ αυτό, και έγινε γλυκό. Όλοι οι άνθρωποι και τα ζώα τους ήπιαν, αλλά όταν ήπιε ο Ισαάκ, το νερό ήταν πικρό και γεμάτο σκουλήκια. Μετά από αυτό μετενόησε και έκλαψε, ήρθε γονατιστός στον άγιο πατέρα Όχιδο και πίστεψε στον Κύριο Χριστό. Κατόπιν ήπιε από το νερό και το βρήκε γλυκό. Το νερό της πηγής αυτής είχε τη δύναμη να γίνεται γλυκό για τους πιστούς και πικρό για τους υπολοίπους. Ένας φωτεινός σταυρός εμφανίστηκε στην πηγή και χτίστηκε εκεί μια εκκλησία.  Όταν ο Ισαάκ ο Σαμαρείτης έφθασε στα Ιεροσόλυμα, πήγε στον επίσκοπο της πόλης, ο οποίος βάπτισε τον ίδιο και την οικογένειά του.  Επειδή η εορτή της υψώσεως του τιμίου σταυρού, η οποία είναι στις δέκα του μηνός Μπαραμχάτ, πάντα συμπίπτει σε περίοδο νηστείας, μετακινήθηκε από τους πατέρες στις δεκαεπτά του μηνός Τουτ, την ημέρα δηλαδή του καθαγιασμού του ναού του.</p>

    <p>Η δόξα και η προσκύνηση ανήκουν στον Κύριο Ιησού Χριστό εις τον αιώνα των αιώνων. Αμήν.</p>

    <p>2) Την αυτή ημέρα κοιμήθηκε η ευλογημένη Θεογνώστη, η οποία έζησε κατά τις ημέρες των δικαίων αυτοκρατόρων Ονορίου και Ααρκαδίου.  Μια μέρα ήρθε με δώρα στους δύο αυτοκράτορες κάποιος απεσταλμένος του βασιλιά της Ινδίας. Επιστρέφοντας, συνάντησαν στον δρόμο τους την παρθένο Θεογνώστη, η οποία κρατούσε στο χέρι της ένα βιβλίο το οποίο διάβαζε. Οι δύο βασιλικοί απεσταλμένοι την έπιασαν και την πήραν μαζί τους στον δρόμο της επιστροφής στην πατρίδα τους. Η αγία Θεογνώστη έγινε η επικεφαλής των βασιλικών ακολούθων και των συζύγων του βασιλιά.  Μια μέρα, ο γιος του βασιλιά αρρώστησε σοβαρά. Η αγία Θεογνώστη τον πήρε στα χέρια της και έκανε επάνω από αυτόν το σημείο του σταυρού. Μετά από αυτό εκείνος συνήλθε αμέσως. Το νέο διαδόθηκε σε όλη τη χώρα, και από εκείνη την ημέρα αφέθηκε ελεύθερη.  Μια φορά που ο βασιλιάς πήγε στον πόλεμο, τον σκέπασαν πυκνά σύννεφα και ομίχλη. Γνωρίζοντας το σημείο του σταυρού, το οποίο συνήθιζε να κάνει η αγία Θεογνώστα, το έκανε και ο ίδιος επάνω στην ομίχλη και αμέσως διαλύθηκε. Επίσης, με το σημείο του σταυρού συνέτριψε τους εχθρούς του.  Όταν ο βασιλιάς γύρισε από τον πόλεμο, έπεσε στα πόδια της αγίας, και της ζήτησε να βαπτιστεί τόσο ο ίδιος όσο και οι κάτοικοι της πόλης του. Καθώς η αγία τούς είπε ότι δεν είχε το δικαίωμα να βαπτίζει, έστειλαν μήνυμα στον αυτοκράτορα Ονόριο για να τον ενημερώσουν ότι αποδέχονται τη χριστιανική πίστη και να του ζητήσουν να τους στείλει έναν ιερέα για να τους βαπτίσει. Ο Ονόριος τους έστειλε έναν άγιο αναχωρητή ιερέα, ο οποίος τους βάπτισε όλους και τους κοινώνησε του αγίου Σώματος και του τιμίου Αίματος του Κυρίου μας Χριστού. Η παρθένος Θεογνώστη χάρηκε για την έλευση του αναχωρητή ιερέα και γέμισαν με ευλογίες ο ένας τον άλλο. Αργότερα η αγία έκτισε γυναικεία μονή για την ίδια αλλά και για πολλές παρθένους οι οποίες ποθούσαν τον μοναστικό βίο.  Όταν ο ιερέας επέστρεψε στον αυτοκράτορα και του είπε πώς οι άνθρωποι της πόλης εισήλθαν στην πίστη του Κυρίου μας Χριστού, ο αυτοκράτορας ευχαριστήθηκε πολύ και συμφώνησε με τον αρχιεπίσκοπο να χειροτονήσει τον ιερέα επίσκοπο και να τον ξαναστείλει πίσω σε αυτούς, οι οποίοι και χάρηκαν πολύ. Εκεί άρχισαν να κτίζουν μεγάλη εκκλησία, η οποία όμως χρειαζόταν μεγάλους στύλους για να στερεωθεί, Εκεί κοντά υπήρχε μεγάλος ναός των ειδώλων που είχε τέτοιους στύλους, Έτσι, τους πήραν για να μπορέσουν να κτίσουν την εκκλησία. Οι υπόλοιποι κάτοικοι της πόλης ακολούθησαν και αυτοί την πίστη του Κυρίου Χριστού.  Η αγία παρθένος Θεογνώστη χάρηκε πολύ για όλα αυτά. Αργότερα, κοιμήθηκε στη μονή της περιτριγυρισμένη από τις παρθένους της μονής.  Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη ογδόη του μηνός Τουτ</p>

    <p>1) Το μαρτύριο του αγίου Πορφυρίου.  2) Μνήμη του αγίου Στεφάνου του ιερέως και του αγίου μάρτυρος Νικήτα.</p>

    <p>1) Την ημέρα αυτή μαρτύρησε ο άγιος Πορφύριος. Ήταν ηθοποιός της κωμωδίας και γελωτοποιός, και δεν ήταν χριστιανός αρχικά. Όταν κοιμήθηκε ο Κώνστας, γιος του Κωνσταντίνου, τον διαδέχθηκε ο Ιουλιανός ο Αποστάτης, τον οποίο φόνευσε ο άγιος Μερκούριος. Ο άπιστος και αιρετικός Ιουλιανός, ανιψιός του αυτοκράτορα Κωνσταντίνου, διέδωσε την ειδωλολατρία. Πολλοί από τους πιστούς μαρτύρησαν από τα χέρια του. Στα γενέθλιά του μάζεψε κωμικούς, γελωτοποιούς και ανθρώπους του τσίρκου· ο άγιος Πορφύριος ήταν ένας από αυτούς.  Ο άπιστος αυτοκράτορας διέταξε τον Πορφύριο να υποδυθεί τον χριστιανό. Όταν ο Πορφύριος έφτασε στο τελετουργικό της αγίας βαπτίσεως και έκανε το σημείο του σταυρού επάνω από το νερό εις το όνομα του Πατρός και του Υιού και του Αγίου Πνεύματος, ο Κύριος φώτισε τον νου του Πορφυρίου, ο οποίος διέκρινε τη θεία χάρη να κατέρχεται στο νερό και λαμπρό φως να αναδύεται από αυτό. Τότε, ο άγιος, αφού βυθίστηκε τρεις φορές στο νερό, στο τέλος βγήκε από αυτό, έβαλε τα ενδύματά του και ομολόγησε ότι έγινε χριστιανικός.  Ο αυτοκράτορας, αφού στην αρχή τον επετίμησε και τον απείλησε, υποσχέθηκε να του δώσει πολλά δώρα. Παρόλα αυτά ο άγιος έλεγε συνεχώς: «Είμαι χριστιανός. Είμαι χριστιανός». Τέλος, ο αυτοκράτορας διέταξε να τον αποκεφαλίσουν και έτσι έλαβε τον στέφανο του μαρτυρίου.  Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα τιμάται η μνήμη του αγίου Στεφάνου του ιερέως και του αγίου μάρτυρος Νικήτα.</p>

    <p>Οι προσευχές τους είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη ενάτη του μηνός Τουτ</p>

    <p>1) Μνήμη του αγίου Γρηγορίου, πατριάρχου των Αρμενίων.</p>

    <p>1) Την ημέρα αυτή τιμάται η μνήμη του αγίου Γρηγορίου, πατριάρχου των Αρμενίων, ο οποίος μαρτύρησε χωρίς αιματοχυσία. Με τη θέλησή του έγινε σκλάβος στη χώρα της Αρμενίας κατά τις ημέρες του βασιλέα Τιριδάτη, περί το έτος 270 μ.Χ. Ο βασιλέας αυτός, που δεν ήταν χριστιανός, όταν εισήλθε στον ναό για να προσφέρει θυμίαμα στα είδωλα, κάλεσε τον άγιο να προσφέρει μαζί του θυμίαμα σ’ αυτά, κάτι που ο άγιος αρνήθηκε. Τότε ο βασιλέας τον υπέβαλε σε φρικτά βασανιστήρια και τελικά τον πέταξε σ’ έναν μεγάλο άδειο κρατήρα. Ο άγιος έζησε εκεί για 15 χρόνια.  Κοντά στον κρατήρα ζούσε μια ηλικιωμένη χήρα, η οποία είδε σε όραμα κάποιον να της λέει: «Φτιάξε ψωμί και πέτα το σε αυτόν τον κρατήρα», κάτι που συνέχισε επί 15 έτη να κάνει καθημερινά.  Αργότερα, συνέβη ο βασιλιάς να διατάξει να φονευθούν οι παρθένοι Αρψίμη και Αγάθη, καθώς και οι φίλες τους. Μετά τον φόνο τους όμως λυπήθηκε σφοδρά, επειδή ήθελε να παντρευθεί την αγία Αρψίμη. Έτσι, έπεσε σε βαριά αρρώστια, από την οποία δεν θεραπευόταν, μέχρι που η αδελφή του είδε σε όνειρο κάποιον να της λέει: «Εάν δεν βγάλετε τον Γρηγόριο από τον κρατήρα, δεν θα θεραπευθεί ο αδελφός σου».  Τότε, έβγαλαν τον άγιο από τον κρατήρα. Ο άγιος προσευχήθηκε επάνω στον βασιλιά, ο οποίος θεραπεύθηκε από την αρρώστια του.</p>

    <p>Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p></p>



    <p>Ημέρα εικοστή του μηνός Τουτ</p>

    <p>1) Η κοίμηση του πάπα Aθανασίου Β΄, εικοστού ογδόου πατριάρχου της Αποστολικής Έδρας του αγίου Μάρκου.  2) Το μαρτύριο της αγίας Μελιτινής της παρθένου.   3) Η κοίμηση της αγίας Θεοπίστης.</p>

    <p>1) Την ημέρα αυτή κατά το έτος 512 μ.Χ., κοιμήθηκε ο δίκαιος πατέρας άγιος Αθανάσιος Β΄, 28ος πατριάρχης της Αποστολικής Έδρας του αγίου Μάρκου. Ο πατέρας αυτός ήταν οικονόμος των εκκλησιών της Αλεξανδρείας. Όταν κοιμήθηκε ο άγιος πατέρας αββάς Πέτρος Γ΄, οι επίσκοποι, οι γέροντες και ο λαός συμφώνησαν να χειροτονηθεί πατριάρχης, εξαιτίας της ορθόδοξης πίστης του και των γνώσεών του.  Ο Αθανάσιος ήταν άνδρας ευσεβής, πλήρης Πνεύματος Αγίου και πίστεως. Όταν έγινε πατριάρχης, ποίμανε το λογικό ποίμνιο του Κυρίου Χριστού με εξαιρετική δεξιότητα και το προστάτευσε από τους αρπακτικούς λύκους με τη διδασκαλία και τις προσευχές του.  Παρέμεινε στον πατριαρχικό θρόνο επί τρία έτη και εννέα μήνες, και κατόπιν κοιμήθηκε εν ειρήνη.</p>

    <p>Οι προσευχές του ας είναι μαζί μας. Aμήν.</p>

    <p>2) Την αυτή ημέρα τιμούμε την ανάμνηση του μαρτυρίου της αγίας Μελιτινής της παρθένου.</p>

    <p>Οι προσευχές της ας είναι μαζί μας. Αμήν.</p>

    <p>3) Επίσης, σήμερα τιμούμε τη μνήμη της κοιμήσεως της αγίας Θεοπίστης, η οποία ήταν παντρεμένη και είχε έναν γιο. Ο σύζυγός της κοιμήθηκε όταν αυτή ήταν ακόμα νέα. Τότε αποφάσισε να γίνει μοναχή, και άρχισε να ασκείται στην πνευματική ζωή. Επιδιδόταν στη νηστεία, την αδιάλειπτη προσευχή και τις μετάνοιες ημέρα και νύκτα. Πήγε στον άγιο πατέρα αββά Μακάριο, επίσκοπο Νεκίου. Του έκανε μετάνοια, έλαβε τις ευλογίες του, και μετά του ζήτησε να προσευχηθεί γι’ αυτήν και να την ενδύσει το μοναχικό ράσο. Ο επίσκοπος τη συμβούλευσε να δοκιμαστεί επί ένα έτος και της υποσχέθηκε ότι θα την ενδύσει το μοναχικό ράσο μετά το έτος αυτό.  Η Θεοπίστη πήγε στο σπίτι της και κλείστηκε σε ένα μικρό δωμάτιο. Έκλεισε την πόρτα του δωματίου και έκανε ένα μικρό άνοιγμα σε αυτό. Ο γιος της, που ήταν τότε 12 ετών, φρόντιζε για την εξυπηρέτηση των αναγκών της. Η Θεοπίστη αυξήθηκε στην έντονη άσκηση με αφοσίωση.  Η χρονιά πέρασε, και ο επίσκοπος είχε ξεχάσει ότι είχε υποσχεθεί στην αγία πως θα την ενέδυε το μοναχικό ράσο. Τη βλέπει λοιπόν στον ύπνο του να έχει λαμπρή μορφή και να του λέει: «Πατέρα μου, πώς με ξέχασες μέχρι τώρα, που απόψε πεθαίνω;». Ο πατέρας επίσκοπος το είδε αυτό σαν να ήταν ξύπνιος· έτσι, διάβασε για τη Θεοπίστη την ευχή της μοναχικής κουράς και την ενέδυσε το μοναχικό ράσο. Καθώς δεν βρήκε κουκκούλι, έβγαλε το δικό του και το έβαλε στο κεφάλι της. Κατόπιν την ενέδυσε το μοναχικό σχήμα και ζήτησε από τον υποτακτικό του ένα άλλο κουκκούλι για να το φορέσει. Η Θεοπίστη είχε έναν ασημένιο σταυρό στο χέρι της, που του τον έδωσε λέγοντας: «Δέξου αυτό από την υποτακτική σου». Αυτό ειπώθηκε όταν ήταν ξύπνιος· βρήκε τον σταυρό στο χέρι του και παρατήρησε πως ο σταυρός ήταν υπέροχα φτιαγμένος. Έμεινε κατάπληκτος και δόξασε τον Θεό.  Νωρίς το πρωί ο επίσκοπος πήγε με τον υποτακτικό του στο σπίτι της ευλογημένης αυτής γυναίκας. Ο γιος της τον υποδέχθηκε κλαίγοντας με πολλά δάκρυα. Όταν τον ρώτησε για ποιον λόγο κλαίει, εκείνος απάντησε λέγοντας: «Η μητέρα μου με κάλεσε τα μεσάνυκτα, με αποχαιρέτισε και μου είπε: «Ό,τι σου πει ο επίσκοπος, να το κάνεις και να μην το αμελήσεις. Εγώ θα αναχωρήσω αυτή τη νύκτα και θα πάω στον Κύριο Χριστό». Έπειτα προσευχήθηκε για μένα και με συμβούλευσε λέγοντας: «Να τηρήσεις όλα όσα σου είπα και να μην απειθήσεις στον επίσκοπο πατέρα μας· τώρα βρίσκομαι στα χέρια σου».  Ο επίσκοπος ήρθε στον τόπο που βρισκόταν η αγία και, καθώς κτύπησε την πόρτα της και δεν έλαβε απάντηση, είπε: «Η ευλογημένη αυτή γυναίκα είχε πράγματι αναχωρήσει», και είπε στον υποτακτικό του να ανοίξει την πόρτα. Όταν ο επίσκοπος μπήκε στο δωμάτιο, βρήκε την άγια να έχει παραδώσει την ψυχή της και να είναι ενδεδυμένη το μοναχικό σχήμα που της είχε φορέσει στο όραμά του, καθώς επίσης και το κουκκούλι.  Τα μάτια του επισκόπου γέμισαν δάκρυα. Ύμνησε και δόξασε τον Θεό, που βρίσκει τον τρόπο να ικανοποιεί τις επιθυμίες των αγίων Του. Την τύλιξε με σάβανο, κατά τη μοναχική συνήθεια, και κάλεσε ιερείς, που την έφεραν στην εκκλησία και προσευχήθηκαν γύρω της, αποδίδοντάς της μεγάλη τιμή.  Στην πόλη που ζούσε η Θεοπίστη ζούσε ένας άπιστος παραλυτικός, που βασανιζόταν από ακάθαρτα πνεύματα. Όταν άκουσε τις ψαλμωδίες των ιερέων, ζήτησε από τους δικούς του να τον πάνε εκεί που έκειτο το σώμα της αγίας. Όταν τον έφεραν στην εκκλησία, πλησίασε στο άγιο σώμα με πίστη, και αμέσως θεραπεύθηκε. Ο σατανάς βγήκε από μέσα του και ο ασθενής έγινε καλά. Ο ίδιος και οι δικοί του πίστεψαν στον Κύριο Χριστό και ο επίσκοπος τους βάπτισε.  Όλοι όσοι είχαν ασθένειες ή δυσπλασίες έρχονταν στην εκκλησία, άγγιζαν το σεπτό σκήνωμα και αμέσως θεραπεύονταν. Όταν ο κυβερνήτης για τα θαύματα αυτά, πίστεψε στον Κύριο Χριστό μαζί με τους περισσότερους από τους κατοίκους της πόλης. Πήγε στην εκκλησία, πήρε το σκήνωμα και το έθαψε με τιμή.  Ας δοξάζεται αιώνια ο Κύριος και Σωτήρας μας Ιησούς Χριστός, και ο αγαθός Πατέρας Του και το Άγιο Πνεύμα. Αμήν.</p>



    <p>Ημέρα εικοστή πρώτη του μηνός Τουτ</p>

    <p>1) Μνήμη της Παρθένου Μαρίας, της Θεοτόκου.  2) Το μαρτύριο του αγίου Κυπριανού και της αγίας Ιουστίνης.   1) Την ημέρα αυτή η Εκκλησία εορτάζει τη μνήμη της ασπίλου Κυρίας, της Παρθένου Μαρίας, της Θεοτόκου, διά της οποίας ήλθε η σωτηρία στον Αδάμ και τους απογόνους του.</p>

    <p>Η πρεσβεία της ας είναι μαζί μας. Αμήν.</p>

    <p>2) Την αυτή ημέρα κατά το έτος 257 μ.Χ. μαρτύρησαν ο άγιος Κυπριανός και η αγία Ιουστίνα. Ο Κυπριανός ήταν άπιστος και μάγος. Έμαθε τη μαγεία στις χώρες της Βορειοδυτικής Αφρικής σε τέτοιο σημείο, ώστε να ξεπεράσει όλους τους άλλους μάγους. Η υπερβολική του έπαρση και η υπεροψία του τον οδήγησαν στην Αντιόχεια, για να προκαλέσει τους εκεί μάγους και να καυχηθεί μπροστά τους για τη γνώση του.  Όταν έφθασε εκεί, η φήμη του διαδόθηκε. Κάποιος νέος, γιος ενός από τους ευγενείς της πόλης, άκουσε γι’ αυτόν. Ο νέος αυτός επιθυμούσε σφοδρά μια χριστιανή παρθένο ονόματι Ιουστίνα, την οποία είχε δει όταν αυτή πήγαινε στην εκκλησία, και η καρδιά του φλεγόταν από έρωτα γι’ αυτήν. Ήταν αδύνατον να αποκτήσει αυτό που επιθυμούσε από αυτήν είτε με χρήματα, είτε με φοβέρες, είτε με μαγεία. Έτσι, προσέφυγε στον Κυπριανό και του παραπονέθηκε για την κατάσταση στην οποία είχε περιέλθει, ώστε με τη μαγεία του να κατακτήσει την καρδιά της Ιουστίνης και να εκπληρώσει την επιθυμία του γι’ αυτήν. Ο Κυπριανός τού υποσχέθηκε την εκπλήρωση της επιθυμίας του. Χρησιμοποίησε όλη την τέχνη της μαγείας του αλλά απέτυχε. Κάθε φορά που της έστελνε πλήθος δαιμόνων, αυτοί την έβρισκαν να προσεύχεται, κι έτσι γυρνούσαν νικημένοι.  Όταν ο Κυπριανός απέτυχε, κάλεσε τους δαίμονες και τους είπε: «Εάν δεν μου φέρετε την Ιουστίνα, θα ασπαστώ τον χριστιανισμό». Τότε ο αρχηγός των δαιμόνων επινόησε ένα τέχνασμα για να τον εξαπατήσει. Διέταξε έναν από τη στρατιά του πρώτα να μεταμφιεσθεί και να πάρει τη μορφή της Ιουστίνης, και μετά να πάει στον Κυπριανό. Το πονηρό πνεύμα έκανε γρήγορα και έκανε ώστε να μάθει ο Κυπριανός τον ερχομό της Ιουστίνης, για να χαρεί και να την περιμένει. Στη συνέχεια ο σατανάς, μεταμφιεσμένος σε Ιουστίνα, πήγε στον Κυπριανό, ο οποίος χάρηκε, σηκώθηκε να την αγκαλιάσει και, από τη μεγάλη του χαρά, της είπε: «Καλωσόρισες, βασίλισσα των γυναικών, Ιουστίνα». Στην απλή αναφορά του ονόματός της το πονηρό πνεύμα που είχε μεταμφιεσθεί σε Ιουστίνα διαλύθηκε και, κυριολεκτικά, «έγινε καπνός», αφήνοντας πίσω του μια απαίσια οσμή. Ο Κυπριάνος κατάλαβε ότι όλα αυτά ήταν ένα δόλιο τέχνασμα του σατανά, ο οποίος δεν μπορούσε να σταθεί μπροστά και στην απλή αναφορά του ονόματός της.  Αμέσως ο Κυπριανός σηκώθηκε και έκαψε τα βιβλία της μαγείας του. Κατόπιν βαπτίστηκε από τον πατριάρχη Αντιοχείας, ο οποίος τον ενέδυσε το μοναχικό ράσο. Λίγο αργότερα τον χειροτόνησε διάκονο και έπειτα ιερέα. Αργότερα, το 351 μ.Χ., όταν πια είχε αυξηθεί στην αρετή και τα δόγματα της Εκκλησίας, τον χειροτόνησαν επίσκοπο Καρθαγένης. Πήρε κοντά του την αγία Ιουστίνα και την έκανε ηγουμένη μιας τοπικής γυναικείας μονής.  Όταν συγκλήθηκε Σύνοδος στην Καρθαγένη, ο άγιος αυτός ήταν ένας από εκείνους που συμμετείχαν σ’ αυτήν.  Όταν ο αυτοκράτορας Δέκιος άκουσε για τον άγιο Κυπριανό και την αγία Ιουστίνη, τους έφερε ενώπιόν του και απαίτησε από αυτούς να προσφέρουν θυμίαμα στα είδωλα. Όταν εκείνοι αρνήθηκαν, τους υπέβαλε σε φρικτά βασανιστήρια και τελικά τους αποκεφάλισε με ξίφος.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή δευτέρα του μηνός Τουτ</p>

    <p>1) Το μαρτύριο των αγίων Κοτύλα, Αξούης, της αδελφής του, και Τάτα, του φίλου του.   2) Το μαρτύριο του αγίου Ιουλίου τού Ακφάς, συντάκτη του βίου των μαρτύρων.</p>

    <p>1) Την ημέρα αυτή μαρτύρησαν ο άγιος Κοτύλας και η αδελφή του αγία Αξούα, παιδιά και οι δύο του Σαπόρ, βασιλιά της Περσίας, καθώς και ο άγιος Τάτας, φίλος του Κοτύλα. Ο βασιλιάς Σαπόρ λάτρευε τη φωτιά και τον ήλιο. Υπέβαλλε σε φρικτά βασανιστήρια όσους πίστευαν στον Χριστό, γι’ αυτό και κανένας σε όλη τη χώρα δεν τολμούσε να αναφέρει το όνομα του Χριστού. Ο γιος του Κοτύλας είχε έναν φίλο, τον Τάτα, που διοικούσε τη χώρα Μαγδασαγηνή.  Κάποιοι κατηγόρησαν τον Τάτα ενώπιον του βασιλιά ότι ήταν χριστιανός. Τότε ο βασιλιάς έστειλε έναν εκπρόσωπό του, τον Τουμαχέρ, για να πιστοποιήσει την ακρίβεια όσων λέγονταν και, αν ήταν αληθινά, να τον υποβάλει σε βασανιστήρια. Όταν ο Κοτύλας, ο γιος του βασιλιά, τα έμαθε αυτά, πήγε κι αυτός στη χώρα εκείνη, στον φίλο του Τάτα. Όταν ο εκπρόσωπος έφθασε και διαπίστωσε ότι ο Τάτας ήταν χριστιανός, διέταξε τους άντρες του να τον πετάξουν στη φωτιά. Ο άγιος Τάτας έκανε το σημείο του σταυρού επάνω από τη φωτιά, και η φωτιά έσβησε αμέσως. Θαύμασε γι’ αυτό ο Κοτύλας και ρώτησε τον Τάτα: «Πώς έμαθες αυτή τη μαγεία, αδελφέ μου;». Ο Τάτας απάντησε: «Δεν ήταν μαγεία αλλά έγινε διά της πίστεως στον Κύριο Χριστό». Τον ρωτάει ο Κοτύλας: «Εάν πιστέψω, θα μπορούσα να κάνω το ίδιο πράγμα;». Ο Τάτας τού είπε ότι με την πίστη μπορεί να κάνει περισσότερα από αυτό. Τότε ο Κοτύλας, γιος του βασιλιά, πίστεψε στον Χριστό, μετά πήγε κοντά στη φωτιά και, όταν έκανε το σημείο του σταυρού, η φωτιά υποχώρησε μακριά.  Ύστερα από αυτά, ο εκπρόσωπος του βασιλιά τού έστειλε μήνυμα ενημερώνοντάς τον για το τι είχε συμβεί. Ο βασιλιάς τους κάλεσε και διέταξε τον αποκεφαλισμό του Τάτα, ο οποίος έλαβε έτσι τον στέφανο του μαρτυρίου. Ωστόσο, τον γιο του Κοτύλα τον υπέβαλε σε διαφόρων ειδών βασανιστήρια. Τον πέταξε στη φυλακή και του έστειλε την αδελφή του Αξούα για να τον πείσει να επιστρέψει στην πίστη του πατέρα του. Όμως, ο Κοτύλας τη δίδαξε τον λόγο του Θεού, με αποτέλεσμα να μεταστραφεί η καρδιά της στην πίστη του Κυρίου Χριστού. Έπειτα την έστειλε σε έναν ιερέα, ο οποίος τη βάπτισε κρυφά.  Η Αξούα γύρισε στον πατέρα της και του είπε: «Μακάρι να είχες αυτό που ο αδελφός μου κι εγώ έχουμε, διότι δεν υπάρχει Θεός άλλος από τον Ιησού Χριστό». Ο βασιλιάς οργίστηκε και διέταξε να τη βασανίσουν, ώσπου στο τέλος παρέδωσε την ψυχή της στα χέρια του Κυρίου Χριστού.  Στο μεταξύ έδεσαν τον Κοτύλα σε ουρές αλόγων και τον έσυραν στα βουνά, ώσπου παρέδωσε και αυτός την ψυχή του. Κατόπιν τεμάχισαν το σώμα του και το πέταξαν στα πουλιά για να το αποτελειώσουν. Όταν έφυγαν οι στρατιώτες, ο Κύριος έδωσε εντολή σε αγίους ιερείς και διακόνους να πάνε κρυφά τη νύκτα και να πάρουν το τίμιιο σώμα, που έλαμπε σαν το χιόνι, και να το κρύψουν μέχρι την κατάπαυση των διωγμών, όπως και έγινε.  Οι πρεσβείες τους ας είναι μαζί με όλους μας. Αμήν.    2) Την αυτή ημέρα μαρτύρησε ο άγιος Ιούλιος τού Ακφάς, συντάκτης του βίου των μαρτύρων. Ο Κύριος Χριστός τού ανέθεσε να φροντίσει για τα σώματα των αγίων μαρτύρων, να τα τυλίξει σε σάβανα και να τα στείλει στην πατρίδα των μαρτύρων. Ο Κύριος τύφλωσε τις καρδιές των αρμοδίων, ώστε κανείς δεν του έφερε αντίρρηση. Επίσης, ποτέ δεν τον ανάγκασαν να λατρεύσει τα είδωλα. Ο Κύριος τον φύλαξε ώστε να φροντίσει για τους μάρτυρες. Για τον σκοπό αυτό χρειάστηκε 300 νέους, οι οποίοι συνέγραψαν τον βίο των αγίων μαρτύρων και τον έστειλαν στην πατρίδα τους.  Ο ίδιος ο άγιος Ιούλιος φρόντιζε τους αγίους μάρτυρες και περιέθαλπε τις πληγές τους. Οι μάρτυρες τον ευλογούσαν λέγοντας: «Πρέπει να χύσεις το αίμα σου εις το όνομα του Κυρίου μας Χριστού, ώστε να συγκαταριθμηθείς με τους μάρτυρες».  Όταν λοιπόν η βασιλεία του άπιστου αυτοκράτορα Διοκλητιανού τελείωσε, βασίλευσε ο δίκαιος Κωνσταντίνος. Ο Κύριος Χριστός θέλησε να εκπληρώσει όσα οι άγιοι μάρτυρες είχαν προφητεύσει στον άγιο Ιούλιο ώστε να συγκαταριθμηθεί μεταξύ των μαρτύρων. Ο Κύριος λοιπόν του έδωσε εντολή να πάει στον Αρκάνιο, διοικητή της πόλης Σαμανούδ, και να ομολογήσει τον Κύριο Χριστό. Ο άγιος πήγε στην πόλη που του υπέδειξε ο Κύριος, και ο διοικητής τον υπέβαλε σε πολλά βασανιστήρια, αλλά ο Κύριος τον ενίσχυε. Όταν ο διοικητής διέταξε να τον φέρουν στα είδωλα για να τα προσκυνήσει, ο άγιος προσευχήθηκε και τότε η γη άνοιξε και κατάπιε τα 70 είδωλα και τους 140 ιερείς που τα υπηρετούσαν. Όταν ο διοικητής είδε την καταστροφή των ειδώλων του και των ιερέων τους, πίστεψε στον Κύριο Χριστό.  Κατόπιν ο διοικητής πήγε μαζί με τον άγιο στον διοικητή της πόλεως Άθριβις, ο οποίος βασάνισε τον άγιο Ιούλιο φρικτά, αλλά ο Κύριος Χριστός τον ενίσχυε. Κάποτε ήταν εορτή των ειδώλων, και διακόσμησαν τον ναό με διάφορα στολίδια, φώτα, αγάλματα και κλάδους φοινικών. ΄Έκλεισαν τις πόρτες μέχρι την επόμενη ημέρα, οπότε και θα άρχιζε η εορτή. Ο άγιος ζήτησε από τον Κύριο να καταστρέψει τα είδωλά τους. Έτσι, ο Κύριος έστειλε άγγελό του, που έκοψε τα κεφάλια των ειδώλων, μουτζούρωσε τα πρόσωπά τους με τέφρα, και έκαψε όλους τους φοίνικες και όλα τα είδωλα του ναού. Το επόμενο πρωί, όταν ο κόσμος ήρθε κατάλληλα ενδεδυμένος για τη γιορτή και είδε τι είχε συμβεί στους θεούς του, αναγνώρισε την έλλειψη της δύναμής τους. Τότε ο διοικητής της πόλης και μεγάλος αριθμός κατοίκων πίστεψαν στον Κύριο Χριστό. Μετά ο άγιος πήγε στην πόλη Τοβά μαζί με τον διοικητή τής Σαμανούδ και τον διοικητή τής Αθρίβεως και όλοι μαζί συνάντησαν τον διοικητή της Αλέξανδρο. Αρχικά ο Αλέξανδρος απέφυγε να τους βασανίσει, αλλά αργότερα διέταξε τους άνδρες τους να τους αποκεφαλίσουν. Μαρτύρησαν ο Ιούλιος και οι δύο γιοι του, Θεόδωρος και Ιωάννης, οι υπηρέτες του, οι διοικητές τής Σαμανούδ και της Αθρίβεως, και πολλοί άλλοι. Ο συνολικός αριθμός τους ανέρχεται στους 1500. Κατόπιν πήγαν το σώμα του αγίου Ιουλίου μαζί με τα σώματα των γιων του στην Αλεξάνδρεια, καθώς ήταν η πατρίδα τους.  Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή τρίτη του μηνός Τουτ</p>

    <p>1) Το μαρτύριο των αγίων Ευναπίου (Ονανίου) και Ανδρέου.  2) Το μαρτύριο της αγίας Θέκλας.  3) Η επαναλειτουργία του ναού της Παρθένου στο Χαρέτ Ελ-Ρουμ.</p>

    <p>1) Την ημέρα αυτή μαρτύρησαν οι δίκαιοι άγιοι Ευνάπιος (Ονάνιος) και Ανδρέας, ο αδελφός του. Οι άγιοι αυτοί ήταν γιοι ενός από τους ευγενείς της πόλεως Λύδδα. Είχαν συμφωνήσει από μικρή ηλικία να γίνουν μοναχοί. Έτσι, πήγαν σε ένα από τα μοναστήρια της Συρίας και έγιναν μοναχοί εκεί. Αργότερα, πήγαν στον σεπτό άγιο αββά Μακάριο, έγιναν υποτακτικοί του και έμειναν μαζί του για τρία χρόνια, ζώντας με αγάπη και ταπεινοφροσύνη, νηστεύοντας και προσευχόμεντοι αδιάκοπα. Η ασκητική τους ζωή έγινε γρήγορα γνωστή. Έτσι, ο Ευνάπιος (Ονάνιος) εξελέγη και χειροτονήθηκε επίσκοπος και ο Ανδρέας ιερέας. Ποίμαναν το ποίμνιο του Χριστού με τη μεγαλύτερη δυνατή φροντίδα, υπερνικώντας την ψυχή και το σώμα τους.  Όταν ο Ιουλιανός, ο άπιστος ειδωλολάτρης αυτοκράτορας, άκουσε γι’ αυτούς, τους κάλεσε και τους διέταξε να αρνηθούν την πίστη τους στον Κύριο Χριστό, και να ασπαστούν την ειδωλολατρία. Όταν αρνήθηκαν να υπακούσουν, τους βασάνισε φρικτά ώσπου παρέδωσαν το πνεύμα στα χέρια του Κυρίου Χριστού, στον Οποίο ανήκει η δόξα. Ο καθένας τους έλαβε τρεις στεφάνους: έναν για τη μοναστική και ασκητική ιδιότητα και λατρεία, έναν για την ιερωσύνη και την τπεράσπιση του ποιμνίου από τους σατανικούς λύκους, και έναν για το μαρτύριο και την έκχυση του αίματός τους για τη χριστιανική πίστη.</p>

    <p>Οι προσευχές και η ευλογία τους ας είναι μαζί μας. Αμήν.</p>

    <p>2) Την αυτή ημέρα τελείται η μνήμη της αγίας μάρτυρος Θέκλας, της νύμφης του Χριστού.</p>

    <p>Οι προσευχές της ας είναι μαζί μας. Αμήν.</p>

    <p>3) Την αυτή ημέρα κατά το έτος 1029 των μαρτύρων (1313 μ.Χ.) επαναλειτούργησε ο ναός της Παρθένου στο Χαρέτ Ελ-Ρουμ στο Κάιρο, έχοντας κλείσει πριν για 11 έτη.</p>

    <p>Η πρεσβεία της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή τετάρτη του μηνός Τουτ</p>

    <p>1) Η κοίμηση του αγίου Γρηγορίου του ασκητού.  2) Το μαρτύριο του αγίου Κοδράτου, ενός εκ των εβδομήκοντα αποστόλων.</p>

    <p>1) Την ημέρα αυτή κοιμήθηκε ο άγιος Γρηγόριος ο ασκητής, ο οποίος ήταν γιος ευσεβών και πολύ πλουσίων χριστιανών γονέων από μια πόλη της Άνω Αιγύπτου. Οι γονείς του επιμελήθηκαν πολύ στο να διδάξουν τον γιο τους ρητορική, ιατρική και την πίστη της Εκκλησίας. Έπειτα, τον πήγαν στον πατέρα αββά Ισαάκ, επίσκοπο της πόλης τους, ο οποίος τον χειροθέτησε ψάλτη για να υπηρετεί το θυσιαστήριο. Όταν θέλησαν να τον παντρέψουν, αυτός αρνήθηκε. Αργότερα, ο επίσκοπος τον προήγαγε σε αναγνώστη. Ο Γρηγόριος αφοσιώθηκε στην προσευχή. Επίσης, από μικρός έκλινε στη μόνωση, γι’ αυτό επισκεπτόταν συχνά τον αββά Παχώμιο. Πήρε πολλά χρήματα από τους γονείς του και τα έδωσε στον άγιο Παχώμιο, ικετεύοντάς τον να τα δαπανήσει για την ανέγερση μονών. Ο άγιος δέχθηκε την ελεημοσύνη του και τη δαπάνησε στην ανέγερση των μονών του ιερού κοινοβίου. Αργότερα, πήγε στον αββά Παχώμιο, κοντά στον οποίο έγινε μοναχός. Επιδόθηκε στην άσκηση όλων των αρετών, σε σημείο που, από το βλέμμα και την παρουσία του και μόνο, ο φιλήδονος μάθαινε την αγνότητα. Έμεινε εκεί για 13 έτη.  Όταν ο άγιος Μακάριος επισκέφθηκε τον άγιο Παχώμιο, ο άγιος Γρηγόριος ζήτησε από τον άγιο Παχώμιο να του επιτρέψει να επιστρέψει με τον άγιο Μακάριο, με τον οποίο έμεινε δύο έτη. Κατόπιν ρώτησε τον άγιο Μακάριο αν μπορούσε να ζήσει μόνος και εκείνος του το επέτρεψε. Βρήκε μια μικρή σπηλιά στο βουνό, στην οποία έμεινε για επτά έτη. Επισκεπτόταν τον άγιο Μακάριο δύο φορές τον χρόνο, κατά τις εορτές των Χριστουγέννων και του Πάσχα. για να τον συμβουλεύεται για τον πνευματικό του αγώνα.  Όταν συμπλήρωσε 22 έτη πνευματικού αγώνα, ο Θεός θέλησε να τον αναπαύσει. Του έστειλε άγγελο, ο οποίος του είπε ότι μετά από τρεις ημέρες θα αναχωρούσε από τον κόσμο τούτο. Ο άγιος Γρηγόριος κάλεσε τους γέροντες της ερήμου, τους αποχαιρέτησε και τους ζήτησε να τον θυμούνται στις προσευχές τους. Τρεις ημέρες αργότερα, κοιμήθηκε εν ειρήνη.</p>

    <p>Οι προσευχές του ας είναι μαζί μας για να μας φυλάττουν από κάθε κακό. Αμήν.</p>

    <p>2) Την αυτή ημέρα μαρτύρησε ο άγιος Κοδράτος, ένας εκ των εβδομήκοντα αποστόλων, τους οποίους είχε διαλέξει ο Κύριος. Γεννήθηκε στην Αθήνα και ήταν ένας από τους πλουσίους και μορφωμένους ευγενείς της πόλης. Πίστεψε στον Κύριο Χριστό και τον διακόνησε. Έχοντας λάβει τη χάρη του Παρακλήτου κατά την ημέρα της Πεντηκοστής, κήρυξε το ζωοποιό Ευαγγέλιο σε πολλές χώρες. Όταν πήγε στην πόλη της Μαγνησίας και κήρυξε εκεί, οι κάτοικοι της πόλης πίστεψαν. Τους βάπτισε και τους δίδαξε τις ζωοποιές εντολές. Κατόπιν επέστρεψε στην Αθήνα, για να κηρύξει και εκεί, αλλά τον λιθοβόλησαν και τον βασάνισαν φρικτά. Τελικά τον πέταξαν στη φωτιά, λαμβάνοντας έτσι τον στέφανο του μαρτυρίου.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή πέμπτη του μηνός Τουτ</p>

    <p>1) Η κοίμηση του προφήτου Ιωνά.</p>

    <p>1) Την ημέρα αυτή κοιμήθηκε ο μεγάλος προφήτης Ιωνάς, γιος του Αμαθί. Λέγεται ότι ήταν γιος της χήρας της Σαρεπτά, την οποία ο προφήτης Ηλίας είχε αναστήσει από τους νεκρούς. Ο Ιωνάς ακολούθησε τον Ηλία, τον διακόνησε, και έλαβε τη χάρη της προφητείας. Μετά από θεία έμπνευση, πήγε στην πόλη Νινευή για να νουθετήσει τους κατοίκους της και να τους προειδοποιήσει ότι μετά από τρεις ημέρες η πόλη θα καταστραφεί. Ο Ιωνάς αναρωτήθηκε μέσα του: «Εάν ο Θεός ήθελε να τους καταστρέψει, δεν θα τους προειδοποιούσε. Φοβάμαι ότι, αν πάω σ’ αυτούς και τους μεταφέρω την προειδοποίηση αυτή, εκείνοι θα μετανοήσουν και ο Θεός δεν θα τους καταστρέψει. Έτσι θα αποδειχθώ ψεύτης και κανένας δεν θα με ακούει και πιθανώς να με σκοτώσουν επειδή τους μετέφερα ψεύτικο μήνυμα από τον Θεό. Γι’ αυτό θα τα παρατήσω και θα φύγω». Τι σκέψη ήταν αυτή του προφήτη; Πώς θα μπορούσε κανείς να διαφύγει από το πρόσωπο του Θεού; Με τη φυγή του, θέλησε να φύγει μακριά από τη Νινευή, καθώς δεν ήθελε να προειδοποιήσει τους κατοίκους της, επειδή γνώριζε ότι ο Θεός είναι οικτίρμων και ελεήμων, μακρόθυμος και πολυέλεος. Σκέφτηκε ότι, αν μείνει μακριά από τη Νινευή, ο Κύριος θα στείλει άλλον προφήτη να κηρύξει σ’ αυτή την πόλη.  Έφυγε λοιπόν μακριά από το πρόσωπο του Κυρίου και πήγε στην Ιόππη. Εκεί βρήκε ένα πλοίο που πήγαινε στη Θαρσίς και επιβιβάστηκε σ’ αυτό. Όμως, ο Κύριος σήκωσε σφοδρό άνεμο, από τον οποίο ξέσπασε φοβερή φουρτούνα στη θάλασσα, με αποτέλεσμα το πλοίο να κινδυνεύει να τσακιστεί. Όλοι οι επιβαίνοντες τρόμαξαν και καθένας καλούσε με κραυγές τον θεό του για βοήθεια. Όλοι έλεγαν στον διπλανό τους: «Να ρίξουμε αμέσως κλήρους, για να μάθουμε εξαιτίας τίνος έπεσε πάνω μας το κακό αυτό». Όταν λοιπόν έρριξαν κλήρους, ο κλήρος έπεσε στον Ιωνά. Τότε του είπαν: «Τι έχεις κάνει ώστε να μας βρει τέτοιο κακό;». Εκείνος τους απάντησε: «Ρίξτε με στη θάλασσα, και θα σωθείτε». Ζήτησαν λοιπόν τη συγχώρεση του Θεού και μετά πέταξαν τον Ιωνά στη θάλασσα. Εκεί τον κατάπιε ένα κήτος, στην κοιλιά του οποίου έμεινε επί τρεις ημέρες και τρεις νύκτες, και μετά ξεβράστηκε στην ακτή.  Η φυγή του προφήτη Ιωνά και η ρίψη του στη θάλασσα έγιναν για να εκδηλωθεί το θαύμα της παραμονής του στην κοιλιά του κήτους επί τρεις ημέρες και της αβλαβούς εξόδου του από αυτήν μετά. Το θαύμα αυτό ήταν σύμβολο και προτύπωση της αναστάσεως του Σωτήρα μας από τον τάφο μετά από τρεις ημέρες.  Μετά λοιπόν την έξοδό του από το κήτος, ο Ιωνάς σηκώθηκε αμέσως και πήγε στη Νινευή. Εκεί κήρυξε στους κατοίκους της και όλοι μετενόησαν: ο βασιλιάς, οι ευγενείς, οι φτωχοί, οι γέροντες και οι νέοι. Όλοι έκραξαν στον Θεό με νηστεία και μετεστράφησαν. Ο Κύριος δέχθηκε τη μετάνοιά τους και τους ελέησε. Ύστερα, ο Ιωνάς γύρισε στη γη τού Ισραήλ, όπου και κοιμήθηκε. Έζησε πάνω από 900 έτη προ της ελεύσεως του Κυρίου Ιησού και προφήτευσε κατά τις ημέρες του Aμώς και του γιου του Ωσηέ. Από τα περίπου 100 έτη της ζωής του, προφήτευσε για πάνω από 70 έτη.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα εικοστή έκτη του μηνός Τουτ</p>

    <p>1) Ο ευαγγελισμός του Ζαχαρία από τον αρχάγγελο Γαβριήλ για τη γέννηση του αγίου Ιωάννου του Βατιστού.    1) Την ημέρα αυτή έγινε ο ευαγγελισμός του ιερέα Ζαχαρία για τη γέννηση του Ιωάννου του Βαπτιστού. Ο Ζαχαρίας είχε προχωρήσει πολύ στην ηλικία και η γυναίκα του Ελισάβετ ήταν στείρα, καθώς είχε παρέλθει ο χρόνος της για να μπορεί να γεννήσει παιδιά. Ο Ζαχαρίας προσευχόταν και ικέτευε συνεχώς τον Θεό να του δώσει ένα παιδί, επειδή οι γιοι του Ισραήλ επιτιμούσαν τους άτεκνους, τους ονείδιζαν, και έλεγαν ότι δεν είναι ευλογημένοι, διότι ο Θεός είχε πει στον Αδάμ και την Εύα: «Αυξάνεσθε και πληθύνεσθε».  Ο Κύριος ελέησε τον Ζαχαρία και εισάκουσε το αίτημά του. Του έστειλε τον αρχάγγελο Γαβριήλ για να του ευαγγελιστεί τη γέννηση του Ιωάννου. Ο αρχάγγελος εμφανίστηκε στον Ζαχαρία όταν ήταν στο ιερό Βήμα, όπως αναφέρει το άγιο Ευαγγέλιο (Λουκ. 1:11), και του ευαγγελίστηκε τη γέννηση του μεγάλου προφήτου Ιωάννου, λέγοντάς του ότι ο Ιωάννης θα προπορευθεί του Χριστού, όπως είχαν προείπει οι προφήτες: «Θα πηγαίνει μπροστά από Αυτόν». Ο Ζαχαρίας ρώτησε τον αρχάγγελο: «Πώς θα βεβαιωθώ γι’ αυτό, αφού εγώ είμαι γέροντας και η γυναίκα μου προχωρημένη στην ηλικία;». Ο αρχάγγελος τού απάντησε ότι έχει σταλεί από τον Θεό για να του ευαγγελιστεί τη γέννηση του Ιωάννου, και ότι δεν είναι σωστό να αμφιβάλλει. Μετά του είπε ότι θα μείνει χωρίς φωνή μέχρι να γεννηθεί το παιδί του.  Κατά την ημέρα της περιτομής του Ιωάννη, ρώτησαν τον Ζαχαρία για το όνομα του παιδιού. Εκείνος ζήτησε μια πλάκα, επάνω στην οποία έγραψε «Ιωάννης». Αμέσως το στόμα του άνοιξε. Τότε μίλησε, δόξασε τον Θεό, και προφήτευσε για τον γιο του Ιωάννη και τον Κύριο Ιησού. Είπε ότι ο γιος του θα γίνει προφήτης και θα προπορευθεί του προσώπου του Κυρίου.  Οι προσευχές του ιερέα αυτού ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή εβδόμη του μηνός Τουτ</p>

    <p>1) Το μαρτύριο του αγίου Ευσταθίου και των δύο γιων του.</p>

    <p>1) Την ημέρα αυτή μαρτύρησαν ο άγιος Ευστάθιος και οι δύο γιοι του. Ο άγιος ήταν υπουργός της Ρωμαϊκής Αυτοκρατορίας. Αρχικά δεν γνώριζε τον Θεό, ήταν όμως φιλεύσπλαγχνος και συνήθιζε να σκορπάει ελεημοσύνες με απλοχεριά· γι’ αυτό ο Κύριος δεν ήθελε να πάει ο κόπος του Ευσταθίου χαμένος. Μια μέρα, ενώ κυνηγούσε ο Ευστάθιος άγρια ζώα στην έρημο, του εμφανίστηκε το σχήμα του σταυρού, που ήταν ανάμεσα στα κέρατα ενός αρσενικού ελαφιού και έφθανε μέχρι τον ουρανό. Ο άγιος άρχισε να κυνηγάει το ελάφι στα βουνά για να το πιάσει. Τότε μίλησε ο Κύριος και του είπε ότι το καινούργιο του όνομα είναι Ευστάθιος, καθώς προηγουμένως ονομαζόταν Ευλόγιος. Επίσης, του έδωσε εντολή να βαπτιστεί εις το όνομα του Κυρίου Χριστού και του είπε ότι πολύ σύντομα θα τον βρει η φτώχεια.  Όταν ο Ευστάθιος τα άκουσε όλα αυτά, κατέβηκε από το βουνό και πήγε στον επίσκοπο της πόλης, ο οποίος βάπτισε αυτόν, τη σύζυγό του και τους γιους του, και άλλαξε το όνομά του σε Ευστάθιος, σύμφωνα με την εντολή του Κυρίου. Αμέσως μετά έχασε όλα του τα υπάρχοντα: δούλους, υπηρέτριες, ζώα, χρήματα. Πήρε τη γυναίκα και τους γιους του, έφυγε από την πόλη της Ρώμης και ανέβηκε πήρε το πλοίο. Καθώς δεν είχε να πληρώσει τα ναύλα, του κράτησαν τη γυναίκα. Πήρε τους δύο γιους του και έφτασαν σ’ ένα ποτάμι. Αφού το διέσχισε με τον έναν από τους γιους του και έφθασαν μαζί στην απέναντι όχθη, γύρισε για να πάρει και τον άλλον αλλά δεν τον βρήκε, καθώς τον είχε πάρει ένα λιοντάρι. Γύρισε πίσω για να πάρει τον πρώτο αλλά δεν τον βρήκε ούτε αυτόν, καθώς τον είχε αρπάξει ένας λύκος. Ο Ευστάθιος έπεσε σε βαθειά λύπη για την απώλεια της συζύγου και των δύο γιων του.  Ο άγιος εργάστηκε για κάποιο χρονικό διάστημα ως φύλακας σε έναν κήπο, μέχρις ότου πέθανε ο αυτοκράτορας της Ρώμης και ανέβηκε άλλος στη θέση του στον θρόνο, ο οποίος έστειλε ανθρώπους του να ψάξουν και να βρουν εκείνον τον άγιο. Ο ένας από τους δύο απεσταλμένους του αυτοκράτορα έτυχε να μπει στον κήπο που δούλευε ο άγιος. Οι δύο άνδρες αναγνώρισαν ο ένας τον άλλο και ο άγιος Ευστάθιος γύρισε πίσω στον αυτοκράτορα, ο οποίος τον τίμησε και τον επανέφερε και πάλι στον υπουργικό θώκο.  Συνέβη να ξεσπάσει εκείνον τον καιρό πόλεμος, και εξαιτίας αυτού το κράτος στρατολογούσε δύο άνδρες από κάθε πόλη. Οι δύο γιοι του αγίου, που σώθηκαν θείω θελήματι από το λιοντάρι και τον λύκο αντίστοιχα, μεγάλωναν μεν στην ίδια πόλη, αλλά παρέμεναν για πολύ καιρό άγνωστοι μεταξύ τους. Αργότερα η βουλή του Θεού έκανε ώστε να στρατολογηθούν και οι δύο από την πόλη τους. Μια ημέρα, καθώς περπατούσαν, φθάνουν σ’ έναν κήπο και, αφού κάθισαν και συνομίλησαν, διαπίστωσαν ότι ήταν αδέλφια.  Όσον αφορά στη μητέρα τους, ο κάτοχος του πλοίου που την είχε κρατήσει για την πληρωμή του ναύλου ήταν μεν βάρβαρος, αλλά ο Θεός την προστάτευσε από αυτόν. Ο πλοιοκτήτης την έβαλε για φύλαξη σ’ έναν κήπο που, και πάλι θείω θελήματι, ήταν ο ίδιος κήπος με εκείνον που οι δύο γιοι της κάθονταν και συνομιλούσαν· η μητέρα, καθώς βρέθηκε κοντά στους γιους της, τους είδε και τους αναγνώρισε. Στους δύο γιους ανατέθηκε να φυλάττουν τον θησαυρό του πατέρα τους, ο οποίος όμως δεν τους αναγνώρισε.  Όταν ο Κύριος θέλησε να συγκεντρώσει και πάλι όλη αυτή την ευλογημένη οικογένεια, η σύζυγος εισήλθε στον χώρο που βρισκόταν ο σύζυγος, οπότε αναγνώρισαν ο ένας τον άλλο και γέμισαν χαρά γι’ αυτή την ανέλπιστη επανένωση. Μετά εκείνη του είπε ότι συνάντησε τους γιους τους στον κήπο. Καθώς του μιλούσε γι’ αυτό, εμφανίζονται οι δύο γιοι τους, ενώνονται με αυτούς, με αποτέλεσμα να κράξει η μητέρα με χαρά: «Νάτοι οι δύο γιοι μας!». Αγκάλιασαν ο ένας τον άλλο με δάκρυα χαράς και δόξασαν τον Θεό, που τους εκπλήρωσε ό,τι τους είχε υποσχεθεί, και έζησαν με ειρήνη και χαρά. Αργότερα ο αυτοκράτορας πέθανε, και αυτός που πήρε τη θέση του στον θρόνο ήταν ειδωλολάτρης. Ο νέος αυτοκράτορας κάλεσε τον άγιο Ευστάθιο, τη γυναίκα του και τους γιους του. Τους διέταξε να προσκυνήσουν τα είδωλα αλλά αυτοί αρνήθηκαν. Έτσι, διέταξε τους άνδρες του να τους βασανίσουν στη φωτιά, αλλά δεν έπαθαν τίποτε. Μετά από αυτό διέταξε να τους πετάξουν σε ένα μπρούτζινο καζάνι και να ανάψουν φωτιά από κάτω του. Έτσι, παρέδωσαν τις ψυχές τους στα χέρια του Κυρίου, και έλαβαν τον στέφανο του μαρτυρίου από τον Κύριο και Σωτήρα μας Ιησού Χριστό.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ογδόη του μηνός Τουτ</p>

    <p>1) Το μαρτύριο των αγίων Απάτορος και Ηραίας, της αδελφής του.</p>

    <p>1) Την ημέρα αυτή μαρτύρησαν οι άγιοι Απάτως και Ηραία, η αδελφή του, παιδιά του Βασιλείδη, ο οποίος ήταν διοικητής της πόλεως της Αντιοχείας. Ο Απάτωρ τοποθετήθηκε σε υψηλόβαθμη κυβερνητική θέση αντικαθιστώντας τον πατέρα του. Είχε ένα δωμάτιο στο οποίο προσευχόταν. Κάποτε στη μέση του δωματίου αυτού του εμφανίστηκε ο Κύριος Χριστός τα μεσάνυκτα και του είπε: «Σήκω, πάρε την αδελφή σου Ηραία, και πήγαινε στην Αίγυπτο. Εκεί θα λάβεις τον στέφανο του μαρτυρίου. Θα δώσω εντολή σε κάποιον ονόματι Σαμουήλ να φροντίσει για τα σώματά σας και να ετοιμάσει την ταφή τους». Του ευχήθηκε ειρήνη και μετά ανέβηκε στον ουρανό. Το ίδιο όραμα εμφανίσθηκε και στην αδελφή του, στην οποία ειπώθηκε: «Να ακούσεις τον αδελφό σου και να τηρήσεις ό,τι σου πει». Όταν ξύπνησε, πήγε τρέμοντας στον αδελφό της και του είπε το όραμα, λέγοντάς του επίσης ότι δεν θα απειθήσει σε ό,τι της πει. Έτσι, ορκίστηκαν ο ένας στον άλλο να πάνε και να χύσουν το αίμα τους εις το όνομα του Κυρίου Χριστού.  Όταν τα έμαθε αυτά η μητέρα τους, έσχισε τα ρούχα της μαζί με τις υπηρέτριές της και πήγε στον άγιο Απάτορα να τον ικετεύσει να μη γίνει μάρτυρας. Της υποσχέθηκε ότι δεν θα πάει στον Διοκλητιανό επιδιώκοντας το μαρτύριο. Έτσι, η καρδιά της μαλάκωσε, μη γνωρίζοντας όμως την πρόθεσή του να πάει αλλού να γίνει μάρτυρας.  Κάθε νύκτα ο άγιος συνήθιζε να αλλάζει ρούχα και να πηγαίνει μεταμφιεσμένος στις φυλακές για να δίνει νερό στους φυλακισμένους και να τους διακονεί όλη τη νύκτα, ζητώντας από τον δεσμοφύλακα να μην πει τίποτε σε κανέναν.  Αργότερα, είδε ένα όραμα που του υπενθύμιζε το ταξίδι. Τότε πήρε την αδελφή του και πήγαν πρώτα στην Αλεξάνδρεια και μετά στο Κάιρο. Εκεί συνάντησαν τον άγιο Αβεκραγόν, ο οποίος τους αναγνώρισε και τους ευλόγησε. Μετά πήγαν στην πόλη Τομβά. Εκεί μπήκαν στην εκκλησία και προσευχήθηκαν. Κατόπιν, πήγαν στην πόλη Ελ-Ασμουνίν, όπου συνάντησαν τον διάκονο Σαμουήλ. Την επομένη ο Σαμουήλ πήγε μαζί τους στην Ανσένα, όπου ομολόγησαν τον Κύριό μας Χριστό ενώπιον του διοικητή της Αριανού, ο οποίος τους βασάνισε φρικτά. Εν τω μεταξύ, ο άγιος Απάτωρ προσευχήθηκε και ικέτευσε τον Θεό να ενισχύσει αυτόν και την αδελφή του Ηραία στην πίστη. Ο Κύριος πήρε τις ψυχές τους και τις έφερε στην άνω Ιερουσαλήμ, όπου είδαν τις διακεκριμένες θέσεις και τις φωτεινές κατοικίες των δικαίων. Κατόπιν, επέστρεψε τις ψυχές τους στα σώματά τους.  Ο Αριανός, αφού υπέγραψε την καταδίκη τους, ζήτησε επιτακτικά από τον Απάτορα να του πει το όνομά του και ποιος είναι. Ο άγιος του απάντησε: «Ορκίσου μου πως δεν θα αλλάξεις την απόφασή σου», και όταν ο διοικητής τού το ορκίστηκε, είπε: «Είμαι ο Απάτωρ». Τότε, ο διοικητής έκραξε λέγοντας: «Αλίμονο σ’ εμένα! Κύριέ μου, γιατί δεν με ενημερώσατε ότι είστε ο κύριός μου και μου επιτρέψατε να προχωρήσω μέχρι του σημείου να σας καταδικάσω σε όλα αυτά τα φρικτά βασανιστήρια;». Ο άγιος του απάντησε: «Μη φοβάσαι, γιατί κι εσύ θα λάβεις τον στέφανο του μαρτυρίου, καθώς ο αυτοκράτορας θα με αναζητήσει και, αφού δεν με βρεί, θα μάθει ότι με έχεις θανατώσει. Μετά θα σε καλέσει, θα σε βασανίσει και θα πεθάνεις εις το όνομα του Κυρίου μας Χριστό. Γι’ αυτό μην αργείς να μας θανατώσεις». Αμέσως ο διοικητής διέταξε να τους αποκεφαλίσουν. Οι πιστοί τύλιξαν τα σώματά τους σε ακριβά υφάσματα και ο διάκονος Σαμουήλ τα πήρε στο σπίτι του μέχρι να τελειώσουν οι διωγμοί. Τότε κτίστηκε μεγάλος ναός προς τιμήν τους.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.   Ημέρα εικοστή ενάτη του μηνός Τουτ</p>

    <p>1) Το μαρτύριο της αγίας Αρψίμης της παρθένου και των παρθένων αδελφών της.</p>

    <p>1) Την ημέρα αυτή μαρτύρησαν κατά τη βασιλεία του αυτοκράτορα Διοκλητιανού οι άγιες παρθένοι Αρψίμη και Αγάθη με τις αδελφές τους.  Ο άπιστος αυτός αυτοκράτορας ήθελε να παντρευθεί την ωραιότερη νέα. Έστειλε λοιπόν ζωγράφους σε όλες τις χώρες με τη διαταγή να κάνουν την προσωπογραφία της ωραιότερης κόρης που θα υποπέσει στην αντίληψή τους και να του την περιγράψουν με κάθε λεπτομέρεια. Όταν έφθασαν κοντά στη Ρώμη, μπήκαν σε ένα ίδρυμα όπου διέμεναν γυναίκεςπαρθένοι. Εκεί είδαν την αγία Αρψίμη· καμμία δεν ήταν σαν κι αυτήν στην ομορφιά. Τότε έκανα την προσωπογραφία της και την έστειλαν στον αυτοκράτορα, ο οποίος χάρηκε όταν την είδε. Ύστερα κάλεσε τους βασιλείς και τους διοικητές στους γαμήλιους εορτασμούς.  Όταν η αγία Αρψιμά και οι υπόλοιπες παρθένοι τα έμαθαν όλα αυτά, έκλαψαν και έφυγαν από εκεί που έμεναν, ικετεύοντας τον Κύριο Χριστό να τις βοηθήσει να τηρήσουν την παρθενία τους. Πήγαν στη χώρα της Αρμενίας και κατέφυγαν στην επαρχία όπου βασίλευε ο Τιριδάτης. Εκεί βρήκαν καταφύγιο σε μια παλιά οινοποιία, μέσα σ’ ένα εγκαταλελειμμένο περιβόλι. Αντιμετώπισαν μεγάλο πρόβλημα στην ανεύρεση τροφής, κι έτσι μία από αυτές έφτιαχνε αντικείμενα από γυαλί, τα οποία πωλούσε, και με τα χρήματα αυτά αγόραζαν τα τρόφιμά τους.  Όταν ο Διοκλητιανός αναζήτησε την Αρψίμη, δεν τη βρήκε. Αργότερα άκουσε ότι ήταν στη χώρα της Αρμενίας. Έτσι, έστειλε ανθρώπους του στον Τιριδάτη για να ψάξουν γι’ αυτήν. Όταν οι παρθένοι γυναίκες το έμαθαν, άφησαν το καταφύγιό τους και κρύφτηκαν μέσα στην πόλη. Κάποιος όμως ενημέρωσε τις Αρχές για το πού βρίσκονται. Έτσι, ο Τιριδάτης διέταξε να του φέρουν την Αρψίμη και, όταν αυτή αρνήθηκε, την πήραν με τη βία και του την έφεραν.  Όταν ο Τιριδάτης την ομορφιά της, θέλησε να την πάρει για τον εαυτό του, αλλά εκείνη δεν τον άφησε. Τότε εκείνος έφερε τη μητέρα της ώστε να τη μεταπείσει, αυτή όμως την παρακάλεσε θερμά να αντέξει με υπομονή. Την παρηγόρησε, της είπε ότι δεν πρέπει να αφήσει τον αληθινό νυμφίο της, τον Κύριο Ιησού Χριστό, και δεν πρέπει να χάσει την παρθενία της. Όταν ο Τιριδάτης έμαθε τι είχε πει η μητέρα της στην Αρψίμη, διέταξε να της σπάσουν τα δόντια.  Ο Θεός έδωσε δύναμη στην αγία Αρψίμη να καταβάλει τον διοικητή. Τον έσπρωξε δυνατά, με αποτέλεσμα να πέσει κάτω με την πλάτη, και τον άφησε πεσμένο στο πάτωμα, παρότι ήταν γνωστός για τη δύναμη και την ανδρεία του στη μάχη. Ντροπιασμένος που νικήθηκε από μια νεαρή παρθένο, διέταξε να την αποκεφαλίσουν. Οι στρατιώτες ήρθαν και την έδεσαν, της έκοψαν τη γλώσσα, της έβγαλαν τα μάτια, και μετά την τεμάχισαν. Όταν ο Τιριδάτης σηκώθηκε μετά το πέσιμό του και ανέκτησε τις αισθήσεις του, λυπήθηκε που θανάτωσε την αγία. Διέταξε να θανατωθούν οι υπόλοιπες παρθένοι. Οι στρατιώτες τρύπησαν τα πέλματα των ποδιών τους, τις έγδαραν, τις τεμάχισαν και στο τέλος τις πέταξαν έξω. Μία από αυτές, που ήταν άρρωστη και βρισκόταν ξαπλωμένη στο κρεβάτι, φώναξε στους στρατιώτες ώστε να ακολουθήσει τις αδελφές της στο μαρτύριο. Την αποκεφάλισαν λοιπόν, και έτσι έλαβαν όλες οι παρθένοι τον στέφανο του μαρτυρίου. Οι στρατιώτες θανάτωσαν επίσης όλες όσες είχαν έρθει μαζί τους από τη Ρώμη.  Μετά την κοίμησή τους ο διοικητής έχασε τα λογικά του και οι γιατροί δεν μπόρεσαν να τον βοηθήσουν, μέχρι που ο άγιος Γρηγόριος, επίσκοπος Αρμενίας, ήρθε κοντά του και προσευχήθηκε γι’ αυτόν. Από τότε θεραπεύθηκε από τη θλίψη του και πίστεψε στον Κύριο Χριστό. Πήρε τα σκηνώματα των αγνών αγίων παρθένων και τα απέθεσε σε ιερό τόπο.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα τριακοστή του μηνός Τουτ</p>

    <p>1) Ανάμνηση του μεγάλου θαύματος που τέλεσε ο Κύριος για τον άγιο Αθανάσιο τον αποστολικό.</p>

    <p>1) Την ημέρα αυτή ο Κύριος Ιησούς τέλεσε μεγάλο θαύμα για τον σεπτό άγιο αββά Αθανάσιο, 20ό πάπα Αλεξανδρείας. Όταν ο αυτοκράτορας Κωνστάντιος, γιος του δικαίου αυτοκράτορα Κωνσταντίνου, υιοθέτησε τη διδασκαλία του Αρείου, ο οποίος έλεγε ότι ο Υιός δεν υπήρχε από την αρχή, άρα δεν είναι ίσος με τον Πατέρα, έστειλε έναν άνδρα ονόματι Γεώργιο στην Αλεξάνδρεια. Μαζί του έστειλε πεντακόσιους ιππείς και επιστολές με τις οποίες οριζόταν πατριάρχης Αλεξανδρείας ο Γεώργιος αντί του αββά Αθανασίου του αποστολικού. Διέταξε επίσης τον Γεώργιο να υποστηρίζει την πίστη του Αρείου και να θανατώσει όλους εκείνους που δεν θα πειθαρχούσαν σ’ αυτόν.   Όταν ο Γρηγόριος έφθασε στην πόλη, κήρυξε τη διδασκαλία του Αρείου, αλλά μόνο λίγοι κάτοικοι της πόλης την αποδέχθηκαν. Έτσι, θανάτωσε μεγάλο αριθμό ανθρώπων, και ο άγιος Αθανάσιος κρύφτηκε για μια περίοδο έξι ετών, μετά την οποία πήγε στην Κωνσταντινούπολη και ζήτησε από τον αυτοκράτορα Κωνσταντίνο είτε να τον αποκαταστήσει στην έδρα του είτε να τον θανατώσει. Λαμβάνοντας με τον τρόπο αυτό τον στέφανο του μαρτυρίου. Ο αυτοκράτορας όμως διέταξε να τον βάλουν σε μια βάρκα και να τον αφήσουν στη θάλασσα χωρίς τροφή και νερό και χωρίς κάποιον να οδηγεί τη βάρκα. Νόμιζε έτσι ο αυτοκράτορας ότι ο άγιος θα πέθαινε από πείνα ή δίψα ή ότι θα πνιγόταν. Ήλπιζε με τον τρόπο αυτό να απαλλαγεί από τον άγιο και από τις επιπλήξεις του για την επιμονή του στην αίρεση. Οι άνθρωποι του αυτοκράτορα έκαναν στον άγιο ό,τι τους είχε διατάξει. Η βάρκα έπλευσε ήρεμα και ειρηνικά, σύμφωνα με το θέλημα και τη φροντίδα του Κυρίου. Ο άγιος Αθανάσιος, περικυκλωμένος από αγγέλους που τον φρόντιζαν, έφθασε στην Αλεξάνδρεια τρεις ημέρες αργότερα. Όταν οι πιστοί άκουσαν ότι ο ποιμένας τους είχε φθάσει, χάρηκαν και βγήκαν για να τον υποδεχθούν με λαμπάδες και ύμνους. Κατόπιν τον έφεραν στην εκκλησία και έδιωξαν τον Γεώργιο και τους οπαδούς του. Ο άγιος Αθανάσιος καθιέρωσε εκείνη την ημέρα ως μεγάλη εορτή για τον Κύριο.</p>

    <p>Οι προσευχές του ας είναι μαζί μας, και στον Θεό ανήκει η δόξα και η τιμή νυν και αεί και εις τους αιώνας των αιώνων. Αμήν. Εις το όνομα του Πατρός και του Υιού και του Αγίου Πνεύματος, του ενός Θεού. Αμήν.</p>







    <p>Ο ΕΥΛΟΓΗΜΕΝΟΣ ΜΗΝΑΣ ΜΠΑΜΠΑ</p>

    <p>Ημέρα πρώτη του μηνός Μπάμπα</p>

    <p>1) Το μαρτύριο της αγίας Αναστασίας.    1) Την ημέρα αυτή μαρτύρησε η αγία Αναστασία. Η αγωνίστρια αυτή ήταν Ρωμαία, κόρη χριστιανών γονέων, οι οποίοι την ανέθρεψαν σωστά και τη δίδαξαν τις χριστιανικές αρχές. Όταν μεγάλωσε, οι γονείς της ήθελαν να την παντρέψουν, εκείνη όμως δεν συμφώνησε, γιατί είχε απαρνηθεί τη ματαιότητα του κόσμου και τις επιθυμίες του.   Αντίθετα, επέλεξε να ακολουθήσει ζωή πνευματική και ποθούσε τη θεϊκή δόξα από νεαρή ηλικία. Εισήλθε σε μία από τις γυναικείες μονές παρθένων της Ρώμης και ενεδύθη το μοναχικό ράσο. Σκληραγώγησε το σώμα της με την ευσέβεια και την άσκηση. Έτρωγε μόνο μία φορά κάθε δύο ημέρες. Κατά τη διάρκεια της Μεγάλης Τεσσαρακοστής έτρωγε μόνο κατά το Σάββατο και την Κυριακή, μετά την ακολουθία της έκτης ώρας. Η τροφή της καθ’ όλη τη διάρκεια της μοναστικής της ζωής ήταν ξερό ψωμί και αλάτι.  Συνέβη κάποτε να έχουν πανήγυρη μερικές από τις μονές των παρθένων κοντά στη μονή όπου εγκαταβιούσε η αγία Αναστασία. Η ηγουμένη πήρε την αγία Αναστασία μαζί με κάποιες από τις παρθένες, και πήγαν να συμμετάσχουν στον εορτασμό αυτής της πανηγύρεως. Στον δρόμο η αγία Αναστασία είδε τους στρατιώτες του άπιστου αυτοκράτορα Δεκίου να βασανίζουν μερικούς χριστιανούς και να τους σέρνουν. Η καρδιά της αγίας κατεφλέγη από θείο έρωτα και φώναξε προς το μέρος τους: «Σκληρόκαρδοι άνθρωποι, τι κάνετε σ’ αυτούς που ο Θεός δημιούργησε κατ’ εικόνα και καθ’ ομοίωσίν Του, για τους οποίους παρέδωσε τον εαυτό Του;». Ένας από τους στρατιώτες τη συνέλαβε και την έφερε στον διοικητή, ο οποίος τη ρώτησε: «Είναι αλήθεια ότι είσαι χριστιανή και λατρεύεις Εκείνον ο οποίος σταυρώθηκε;». Η αγία ομολόγησε την αλήθεια και δεν την αρνήθηκε. Ο διοικητής, αφού την υπέβαλε σε φρικτά βασανιστήρια, τη σταύρωσε και άναψε φωτιά κάτω από το σώμα της, αλλά η φωτιά δεν την έβλαψε. Καθώς η αγία έμενε σταθερή στην πίστη της παρά τα όσα υπέφερε, ο διοικητής διέταξε τον αποκεφαλισμό της. Μετά από μακρά προσευχή, η αγία έγειρε το κεφάλι της και ο δήμιος της έκοψε το κεφάλι. Έτσι, η αγία έλαβε τον στέφανο του μαρτυρίου.  Οι πρεσβείες της ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα δευτέρα του μηνός Μπάμπα</p>

    <p>1) Η άφιξη του αγίου Σεβήρου, πατριάρχου Αντιοχείας, στην Αίγυπτο.</p>

    <p>1) Την ημέρα αυτή ο άγιος Σεβήρος, πατριάρχης Αντιοχείας, ήλθε στην Αίγυπτο κατά τις ημέρες του αυτοκράτορα Ιουστινιανού. Ο αυτοκράτορας αυτός ήταν αντιτίθετο στην ορθόδοξη πίστη, καθώς αποδεχόταν τη Σύνοδο της Χαλκηδόνος. Ωστόσο, η αυτοκράτειρα Θεοδώρα, η σύζυγός του, ήταν ορθόδοξη και αγαπούσε τον άγιο Σεβήρο λόγω των χριστιανικών του αρετών και της αληθινής του πίστεως. Μια μέρα ο αυτοκράτορας τον κάλεσε, και πολλές συζητήσεις έλαβαν χώρα σχετικά με την πίστη, ο αυτοκράτορας όμως δεν μετεστράφη από την εσφαλμένη του πίστη. Έτσι, εξέδωσε διάταγμα για τη θανάτωση του αγίου Σεβήρου. Η αυτοκράτειρα παρακάλεσε θερμά τον άγιο να δραπετεύσει και να σωθεί, αλλά εκείνος αρνήθηκε λέγοντας: «Είμαι έτοιμος να πεθάνω υπερασπιζόμενος την ορθόδοξη πίστη». Εντούτοις, καθώς η αυτοκράτειρα και οι θεοφιλείς αδελφοί επέμεναν, ο ίδιος και μερικοί αδελφοί έφυγαν για την Αίγυπτο.  Ο αυτοκράτορας καταζητούσε τον άγιο Σεβήρο αλλά δεν τον έβρισκε. Έτσι έστειλε στρατιώτες να τον βρουν. Ο Θεός όμως έκρυψε τον άγιο Σεβήρο από τα μάτια των στρατιωτών, οι οποίοι δεν τον είδαν αν και βρισκόταν κοντά τους. Όταν ήρθε στην Αίγυπτο, πήγαινε μεταμφιεσμένος από τόπο σε τόπο και από μονή σε μονή, και ο Θεός έκανε πολλά σημεία και θαύματα διά των χειρών του αγίου.  Μια μέρα πήγε στην έρημο της Σκήτης, στη Νιτρία, και μπήκε στην εκκλησία με το σχήμα ενός αγνώστου μοναχού. Τότε έλαβε χώρα ένα μεγάλο θαύμα: Αφού ο ιερέας τοποθέτησε τον άρτο στο θυσιαστήριο και γύρισε την εκκλησία θυμιάζοντας, και μετά τα αναγνώσματα από τις Επιστολές και το Ευαγγέλιο, ανασήκωσε το κάλυμμα της Αγίας Τραπέζης και δεν βρήκε τον άρτο στο άγιο δισκάριο· έτσι, ο ιερέας ταράχθηκε και άρχισε να κλαίει. Γύρισε προς τους πιστούς και τους είπε: «Αδελφοί μου, δεν βρήκα τον άρτο στο άγιο δισκάριο, και δεν γνωρίζω αν αυτό συνέβη εξαιτίας των δικών μου αμαρτιών ή των δικών σας». Ο λαός άρχισε να κλαίει· αμέσως, άγγελος Κυρίου εμφανίστηκε στον ιερέα και του είπε: «Αυτό δεν συνέβη εξαιτίας των αμαρτιών σου ή των αμαρτιών του λαού, αλλά επειδή προσέφερες τον άρτο παρουσία του πατριάρχη». Ο ιερέας αποκρίθηκε: «Και πού είναι, Κύριέ μου;». Ο άγγελος έδειξε προς τον άγιο Σεβήρο. Ο άγιος Σεβήρος στεκόταν σε μια γωνιά της εκκλησίας και ο ιερέας τον αναγνώρισε με τη χάρη του Αγίου Πνεύματος. Ο ιερέας πήγε στον αββά Σεβήρο, ο οποίος του έδωσε εντολή να συνεχίσει τη λειτουργία αφού τον έφεραν στο θυσιαστήριο με μεγάλες τιμές. Όταν ο ιερέας ανέβηκε στο θυσιαστήριο, βρήκε την προσφορά στο άγιο δισκάριο όπως πριν. Όλοι ύμνησαν τον Θεό και δόξασαν το άγιο Όνομά του.  Ο άγιος Σεβήρος έφυγε αργότερα από εκείνον τον τόπο και ήλθε στην πόλη Σαχά, όπου έμεινε μαζί με έναν ευγενή και δίκαιο άνδρα ονόματι Δωρόθεο, και έμεινε εκεί μέχρι την κοίμησή του.  Οι προσευχές του είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα τρίτη του μηνός Μπάμπα</p>

    <p>1) Η κοίμηση του αγίου Συμεών Β΄, 51ου πάπα της Αποστολικής Έδρας του αγίου Μάρκου.  2) Το μαρτύριο του αγίου Ιωάννου του στρατιώτου.</p>

    <p>1) Την ημέρα αυτή του έτους 822 μ.Χ. κοιμήθηκε ο αγνός πατέρας αββάς Συμεών Β΄, 51ος πάπας της Αποστολικής Έδρας του αγίου Μάρκου. Οι γονείς του ήταν ορθόδοξοι χριστιανοί ευγενείς της Αλεξανδρείας. Γαλουχήθηκε με το γάλα της πίστεως από την παιδική του ηλικία και διδάχθηκε τα δόγματα της Εκκλησίας. Επέλεξε τη μοναστική ζωή· έτσι πήγε στην έρημο της Σκήτης. Έγινε μοναχός στο κελί του προκατόχου του αββά Ιακώβ του πατριάρχου. Συγκατοίκησε με τον αββά Ιακώβ επί πολλά έτη, κατά τη διάρκεια των οποίων σκληραγώγησε το σώμα του με έντονη ασκητική ζωή και πολλές μετάνοιες.  Όταν ο αββάς Μάρκος Β΄ έγινε πατριάρχης, ζήτησε τον άγιο Συμεών από τον πνευματικό του πατέρα αββά Ιακώβ, καθώς ο άγιος Συμεών έχαιρε εκτιμήσεως για το καλό του όνομα και την ορθή κρίση του. Έτσι, έμεινε με τον αββά Μάρκο μέχρι την΄κοίμησή του τελευταίου. Όταν ο αββάς Ιακώβ, πνευματικός πατέρας του αγίου Συμεών, έγινε πατριάρχης, κράτησε τον αββά Συμεών κοντά του και ευεργετείτο συχνά από αυτόν. Όταν ο αββάς Ιακώβ κοιμήθηκε, οι επίσκοποι, οι ιερείς, και οι γέροντες συμφώνησαν με μια φωνή, μέσα σ’ ένα κλίμα πνευματικής ενότητας, να αναδείξουν πατριάρχη τον πατέρα Συμεών για όσα είχαν δει από αυτόν (όπως τη δίκαιη κρίση και την ορθόδοξη πίστη του) κατά τη διάρκεια της παραμονής του με τους δύο πατριάρχες που προηγήθηκαν. Έτσι. τον άρπαξαν, τον έδεσαν και τον χειροτόνησαν πατριάρχη. Έζησε αγγελική ζωή, η οποία ευχαρίστησε τον Κύριο. Και, καθώς ο Θεός θέλησε να τον αναπαύσει, δεν έμεινε στον θρόνο παρά για πεντέμιση μήνες, και κοιμήθηκε εν ειρήνη.   Οι προσευχές του ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Ιωάννης ο στρατιώτης, ο οποίος ήταν από την πόλη Ασρομπάχ.  Η ευλογία των προσευχών του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα τετάρτη του μηνός Μπάμπα</p>

    <p>1) Το μαρτύριο του αγίου Βάκχου, φίλου του αγίου Σεργίου.</p>

    <p>1) Την ημέρα αυτή μαρτύρησε ο άγιος Βάκχος, φίλος του αγίου Σέργιου. Όταν ο αυτοκράτορας Μαξιμιανός έπιασε τους αγίους αυτούς, τους υπέβαλε σε φρικτά βασανιστήρια. Μετά τους καθαίρεσε από το στράτευμα και τους έστειλε στον Αντίοχο, βασιλέα της Συρίας, ο οποίος φυλάκισε τον άγιο Σέργιο. Επίσης, διέταξε να θανατώσουν τον άγιο Βάκχο, το σώμα του οποίου έγινε βαρύτερο γιατί του έβαλαν πέτρες ώστε να τον πετάξουν στον ποταμό Ευφράτη.  Ο Κύριος προστάτευσε το σώμα του αγίου Βάκχου, και τα κύματα το έφεραν σε μια όχθη κοντά σε δύο αγίους ασκητές, οι οποίοι ήταν αδελφοί. Άγγελος Κυρίου τούς εμφανίστηκε και τους έδωσε εντολή να πάνε και να μεταφέρουν το σώμα του αγίου. Όταν έφτασαν εκεί που ήταν το σώμα, βρήκαν έναν αετό και ένα λιοντάρι να το προστατεύουν. Τα κτήνη πέρασαν ένα ολόκληρο ημερονύκτιο φρουρώντας το χωρίς να το αγγίξουν, αν και ήταν σαρκοβόρα, γιατί είχαν διαταγή από τη Θεία Πρόνοια να προστατεύσουν το σώμα.  Οι δύο άγιοι ασκητές πήραν το σώμα με μεγάλες τιμές, και με ύμνους το έφεραν στο ασκητήριό τους, όπου και το έθαψαν.   Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα πέμπτη του μηνός Μπάμπα</p>

    <p>1) Το μαρτύριο του αγίου Παύλου, πατριάρχου Κωνσταντινουπόλεως.</p>

    <p>1) Την ημέρα αυτή μαρτύρησε ο άγιος Παύλος, πατριάρχης Κωνσταντινουπόλεως, ο οποίος ήταν μαθητής του αββά Αλεξάνδρου, πατριάρχου Κωνσταντινουπόλεως. Αναδείχθηκε πατριάρχης μετά την κοίμηση του αββά Αλεξάνδρου. Όταν ανέβηκε στον πατριαρχικό θρόνο, εξεδίωξε από την Κωνσταντινούπολη και τα περίχωρά της τους οπαδούς της αιρέσεως του Αρείου.  Όταν κοιμήθηκε ο αυτοκράτορας Κωνσταντίνος ο Μέγας, βασίλεψαν στη θέση του οι τρεις γιοι του. Ο Κωνσταντίνος Β΄ βασίλεψε στην Κωνσταντινούπολη, ο Κώνστας στη Ρώμη και ο Κωνστάντιος στη Γαλλία. Ο Κωνσταντίνος Β΄ είχε την ίδια πίστη με τον Άρειο. Λυπήθηκε για όσα είχε κάνει ο αββάς Παύλος στους οπαδούς του Αρείου. Του ζήτησε να σταματήσει να τους αφορίζει, αλλά ο πατριάρχης δεν τον άκουσε. Ο αυτοκράτορας οργίστηκε και τον εξόρισε από την Κωνσταντινούπολη, όπως είχε εξορίσει και τον αββά Αθανάσιο τον Αποστολικό από την Αλεξάνδρεια.  Οι δύο πατριάρχες συναντήθηκαν στη Ρώμη, και πήγαν ενώπιον του αυτοκράτορα Κώνστα για να τον ενημερώσουν για την υπόθεσή τους. Εκείνος έγραψε εξ ονόματός τους μια επιστολή στον αδελφό του, διατάζοντάς τον να τους δεχθεί, απειλώντας τον ότι, εάν δεν τους δεχόταν, δεν θα υπήρχε πλέον ειρήνη αλλά πόλεμος μεταξύ τους. Όταν οι δύο άγιοι ήλθαν στην Κωνσταντινούπολη, έδωσαν την επιστολή στον αυτοκράτορα Κωνσταντίνο, ο οποίος αποδέχθηκε την επιστολή του αδελφού του και τους αποκατέστησε στους θρόνους τους.  Ωστόσο, μετά τη δολοφονία του αδελφού του, αυτοκράτορα Κώνστα, στη Ρώμη, ο Κωνσταντίνος Β΄ εξόρισε και πάλι τον άγιο Παύλο, στη χώρα της Αρμενίας. Λίγες ημέρες αργότερα έστειλε μήνυμα σ’ έναν από τους οπαδούς του Αρείου με τη διαταγή να βρει εκεί τον άγιο Παύλο και να τον φονεύσει. Πράγματι, πήγε και τον βρήκε τη νύκτα και τον στραγγάλισε. Έτσι, ο άγιος Παύλος έλαβε τον στέφανο του μαρτυρίου. Έμεινε πατριάρχης τέσσερα έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα έκτη του μηνός Μπάμπα</p>

    <p>1) Η κοίμηση της δικαίας Άννης, προφήτιδος μητέρας του προφήτου Σαμουήλ.</p>

    <p>1) Την ημέρα αυτή κοιμήθηκε η δικαία Άννα, η προφήτις και μητέρα του προφήτου Σαμουήλ. Η δικαία αυτή γυναίκα ήταν από τη φυλή Λευΐ. Την παντρεύτηκε ο Ελκανά, γιος του Ιερεμεήλ. Ο Ελκανά είχε επίσης άλλη μία σύζυγο ονόματι Φεννάνα. Η Άννα δεν είχε παιδιά, καθώς ήταν στείρα. Η Φεννάνα τη λοιδορούσε συνεχώς για το ότι ήταν άτεκνη. Η Άννα από τη λύπη της έκλαιγε και δεν έτρωγε. Ο σύζυγός της Ελκανά την παρηγορούσε λέγοντάς της: «Γιατί κλαις; Γιατί δεν τρώς; Και γιατί θλίβεται η καρδιά σου; Δεν είμαι για σένα περισσότερο από δέκα γιους;» (1 Σαμουήλ [= 1 Βασιλειών] 1:8).  Η Άννα δεν δέχθηκε την παρηγοριά του και πήγε στον οίκο του Κυρίου όταν εκεί ιερέας ήταν ο Ηλί. Η Άννα προσευχήθηκε και έκλαψε ενώπιον του Κυρίου. Κατόπιν έκανε τάμα λέγοντας: «Κύριε των δυνάμεων, εάν χαρίσεις στη δούλη Σου γιο, θα τον δώσω στον Κύριο για όλες τις ημέρες της ζωής του» (1 Σαμουήλ 1:11).  Ο ιερέας Ελί την παρατηρούσε καθώς στεκόταν σιωπηλή, αφού προσευχόταν εσωτερικά, καρδιακά. Ο Ελί την πέρασε για μεθυσμένη και την επέπληξε, αλλά εκείνη του είπε: «Όχι, κύριέ μου, είμαι μια γυναίκα με το πνεύμα γεμάτο θλίψη. Δεν έχω πιει ούτε κρασί ούτε κάποιο ποτό που φέρνει μέθη, αλλά έχω εκχύσει το πνεύμα μου ενώπιον του Κυρίου». Ο Ηλί τής απάντησε: «Ύπαγε εν ειρήνη, και ο Θεός του Ισραήλ ας ικανοποιήσει το αίτημά σου» (1 Σαμουήλ 1:17). Η Άννα πίστεψε στα λόγια του και γύρισε σπίτι. Ύστερα έμεινε έγκυος και γέννησε γιο, στον οποίο έδωσε το όνομα Σαμουήλ, που ερμηνεύεται ως «αυτό που ζητήθηκε από τον Θεό», επειδή είχε πει: «Τον ζήτησα από τον Θεό».  Όταν ο Σαμουήλ απογαλακτίστηκε, τον πήγε στον οίκο του Κυρίου, όπως το είχε τάξει. Έδωσε το παιδί στον ιερέα Ελί λέγοντάς του: «Είμαι η γυναίκα η οποία στεκόταν δίπλα σου προσευχόμενη στον Κύριο. Προσευχόμουν για το παιδί αυτό, και ο Κύριος ικανοποίησε το αίτημά μου. Γι’ αυτό, το αφιερώνω στον Κύριο· όσο ζει θα είναι αφιερωμένο στον Κύριο» (1 Σαμουήλ 1:26-28). Κατόπιν ύμνησε τον Κύριο με τη γνωστή ωδή που αποδίδεται σ’ αυτήν. Έζησε μετά μια ζωή ευάρεστη στον Θεό, και κοιμήθηκε εν ειρήνη.  Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εβδόμη του μηνός Μπάμπα</p>

    <p>1) Η κοίμηση του αγίου Παύλου του εκ Θμούεως.</p>

    <p>1) Την ημέρα αυτή κοιμήθηκε ο αββάς Παύλος που ήταν από την πόλη Θμούι. Καθώς από νεαρή ηλικία έκλινε προς τον μονήρη βίο, πήγε στο όρος Ανσένα. Εκεί έζησε μαζί με τον υποτακτικό του Ιεζεκιήλ, ο οποίος έγινε μάρτυρας των αρετών του.  Εξαιτίας της υπερβάλλουσας αγάπης του προς τον Κύριο Χριστό, στον Οποίο ανήκει η δόξα, σκληραγώγησε το σώμα του με την άσκηση, αφήνοντας τα γήινα, με τη νηστεία και με πολλή προσευχή, κατά τρόπο που υπερέβαινε την ανθρώπινη αντοχή. Γι’ αυτό, αξιώθηκε να του εμφανισθεί ο Κύριος Χριστός και να τον ευλογήσει για την όλη του βιοτή, τη βιοτή εκείνων που είναι τέλειοι και αγωνίζονται κατά της σαρκός, του κόσμου και του διαβόλου, μέχρι που τα υπερνικούν. Ο άγιος Παύλος είπε στον Κύριο: «Όλα αυτά οφείλονται στη φροντίδα Σου, Δημιουργέ και Σωτήρα του ανθρωπίνου γένους, που πέθανες για χάρη ημών των αναξίων και αμαρτωλών». Ο Κύριος Χριστός τον παρηγόρησε και τον ενίσχυσε.  Όταν ο πατέρας μας άγιος Παΐσιος πήγε στο όρος Ανσένα, συνδέθηκε με τον άγιο αββά Παύλο. Ο Κύριος Χριστός είπε στον αββά Παύλο: «Το σώμα σου θα ταφεί μαζί το σώμα του εκλεκτού μου Παϊσίου». Όταν ο αββάς Παύλος κοιμήθηκε, το σώμα του τοποθετήθηκε μαζί με το σώμα του αγίου Παϊσίου.  Όταν θέλησαν να μεταφέρουν το σώμα του αγίου Παϊσίου στην έρημο του αγίου Μακαρίου στη Σκήτη, το έβαλαν σε μια βάρκα και άφησαν πίσω το σώμα του αγίου Παύλου· όμως, η βάρκα δεν ξεκινούσε, μέχρι που έφεραν και το σώμα του αγίου Παύλου και το έβαλαν δίπλα στο σώμα του αγίου Παϊσίου. Κατόπιν έφεραν έφεραν και τα δύο σώματα στην έρημο της Σκήτης.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ογδόη του μηνός Μπάμπα</p>

    <p>1) Το μαρτύριο του αγίου Μάτρα.  2) Μνήμη του αγίου αββά Ωρ, της αγίας Σωσάννης και των τέκνων αυτής, και του αγίου αββά Αγάθωνος του ερημίτου.</p>

    <p>1) Την ημέρα αυτή μαρτύρησε ο άγιος γέρων Μάτρας. Ήταν κάτοικος Αλεξανδρείας και πιστός χριστιανός. Όταν έγινε αυτοκράτορας ο Δέκιος, επέβαλε την ειδωλολατρία. Υπέβαλε σε θλίψεις τους χριστιανούς σε κάθε τόπο. Όταν το διάταγμά του έφθασε στην Αλεξάνδρεια, άρχισε επίσης διωγμός κατά των χριστιανών της πόλης.  Κάποιοι λοιπόν κατηγόρησαν τον άγιο Μάτρα. Ο διοικητής έφερε ενώπιόν του τον άγιο για να τον ρωτήσει για την πίστη του. Ο άγιος Μάτρας ομολόγησε ότι ο Κύριος Χριστός είναι αληθινός Θεός εκ Θεού αληθινού. Ο διοικητής τον διέταξε να προσφέρει λατρεία στα είδωλα και του υποσχέθηκε πολλά χρήματα. Όταν εκείνος αρνήθηκε, τον απείλησε ότι θα τον τιμωρήσει, αλλά και πάλι ο άγιος δεν απαρνήθηκε την πίστη του. Έκραξε μάλιστα στον διοικητή: «Δεν λατρεύω άλλον από τον Κύριο Χριστό, ποιητήν ουρανού και γης». Τότε ο διοικητής οργίστηκε και διέταξε να τον δείρουν. Αφού τον έδειραν ανηλεώς, τον κρέμασαν από τα χέρια. Έπειτα τον έκλεισαν στη φυλακή και του έκαψαν το πρόσωπο και τους κροτάφους με μια πυρωμένη βέργα. Τελικά, επειδή επέμενε να μην απαρνείται την πίστη του, τον αποκεφάλισαν έξω από την πόλη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου αββα Ωρ, η μνήμη της αγίας Σωσάννης και των τέκνων αυτής, που μαρτύρησαν στο Ταμούχ, και η μνήμη του αγίου Αγάθωνος του ερημίτου.  Οι προσευχές τους ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα ενάτη του μηνός Μπάμπα</p>

    <p>1) Η κοίμηση του αγίου Ευμενίου, εβδόμου πάπα της Αποστολικής Έδρας του αγίου Μάρκου.  2) Η έκλειψη ηλίου κατά το έτος 1242 μ.Χ.  3) Μνήμη του αγίου Συμεών του επισκόπου.</p>

    <p>1) Την ημέρα αυτή κατά το έτος 146 μ.Χ. κοιμήθηκε ο άγιος Ευμένιος, έβδομος πάπας της Αποστολικής Έδρας του αγίου Μάρκου. Ο πάπας Αβράμιος, πέμπτος πάπας, τον χειροτόνησε διάκονο. Στον βαθμό αυτό υπηρέτησε επί δέκα έτη. Όταν ο άγιος Ιούστος έγινε ο έκτος πάπας, παρατήρησε πώς ο Ευμένιος διέπρεπε στη γνώση και την πίστη. Έτσι, τον χειροτόνησε ιερέα και του εμπιστεύθηκε τη διδαχή των πιστών της Εκκλησίας της Αλεξανδρείας. Του ζήτησε ακόμη να τους φροντίζει και να τους καθοδηγεί στις αρχές της ορθοδόξου πίστεως.  Όταν κοιμήθηκε ο πάπας Ιούστος, ο πατέρας αυτός (ο άγιος Ευμένιος) εξελέγη πατριάρχης. Παρέδωσε τη φροντίδα των εκκλησιών και τη διδαχή των πιστών στον πατέρα Μαρκιανό, ο οποίος αργότερα τον διαδέχθηκε. Ο άγιος βοηθούσε πάντοτε ώστε να γυρνούν στον ορθό δρόμο οι παραστρατημένοι αμαρτωλοί, και εξηγούσε με απλό τρόπο στους ειδωλολάτρες τη θεότητα του Κυρίου μας Ιησού Χριστού και τη μετοχή Του στη θεία ουσία. Έμεινε στον πατριαρχικό θρόνο επί δεκατρία έτη και κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κατά το έτος 1242 μ.Χ., κατά τη διάρκεια της βασιλείας τού Ελ-Σάλεχ Αγιούμπ και της πατριαρχείας του αββά πατριάρχη Κυρίλλου Γ΄, 75ου πάπα της Αποστολικής Έδρας του αγίου Μάρκου, έλαβε χώρα κάτι φοβερό για όλο τον κόσμο, που άφησε κατάπληκτους όσους το είδαν ή το άκουσαν. Ο ήλιος άρχισε βαθμιαία να σκοτεινιάζει, μέχρι που το σκοτάδι απλώθηκε παντού και τα αστέρια φαίνονταν μέσα στη μέρα.  Οι άνθρωποι άναψαν λάμπες, κυριευμένοι από μεγάλο φόβο. Έκραξαν στον Παντοδύναμο Θεό με όλη τους την καρδιά, ζητώντας τον οίκτο και το έλεός Του. Ο Κύριος τους ελέησε. Πήρε από πάνω τους τον φόβο, το σκοτάδι έφυγε όλο μεμιάς, και αποκαλύφθηκε και πάλι ο ήλιος, φωτίζοντας τον κόσμο· έτσι, οι λάμπες σβήστηκαν. Αυτά συνέβησαν από τις 8:30 π.μ. ώς τις 9:30 π.μ. Οι άνθρωποι δόξασαν τον Θεό, ο Οποίος τους δοκίμασε μεν πολύ, όμως δεν ενέργησε κατά τις αμαρτίες τους αλλά κατά το έλεος και τη μακροθυμία Του.  Σε Αυτόν ανήκει η δόξα εν τη Εκκλησία Του. Αμήν. .   3) Την αυτή ημέρα τελείται η μνήμη του αγίου Συμεών του επισκόπου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη του μηνός Μπάμπα</p>

    <p>1) Το μαρτύριο του αγίου Σεργίου, φίλου του αγίου Βάκχου.</p>

    <p>1) Την ημέρα αυτή μαρτύρησε ο άγιος Σέργιος, φίλος του αγίου Βάκχου. Ήταν υψηλόβαθμος αξιωματικός, που είχε πάρει προαγωγή για το ανάκτορο του αυτοκράτορα Μαξιμιανού, ο οποίος του έδειξε μεγάλη εύνοια. Επειδή ο αυτοκράτορας αυτός ήταν ειδωλολάτρης και αυτοί οι δύο άγιοι ήταν άνθρωποι της πίστης, τους έστειλε στον Αντίοχο, βασιλιά της Συρίας, για να τους βασανίσει και να τους θανατώσει εάν δεν απαρνούνταν την πίστη τους.  Ο Αντίοχος υπέβαλε τον άγιο Βάκχο σε φρικτά βασανιστήρια και, καθώς δεν μπόρεσε να τον κάνει να αρνηθεί την πίστη του, διέταξε τους άντρες του να τον θανατώσουν. Τον φόνευσαν και πέταξαν το σώμα του στον ποταμό Ευφράτη. Τα κύματα έφεραν το σώμα σε μια όχθη κοντά σε δύο αγίους ασκητές, οι οποίοι ήταν αδελφοί. Άγγελος Κυρίου τούς εμφανίστηκε και τους έδωσε εντολή να πάνε και να μεταφέρουν το σώμα του αγίου. Όταν έφτασαν εκεί που ήταν το σώμα, βρήκαν έναν αετό και ένα λιοντάρι να το προστατεύουν. Τα κτήνη πέρασαν ένα ολόκληρο ημερονύκτιο φρουρώντας το χωρίς να το αγγίξουν, αν και ήταν σαρκοβόρα, γιατί είχαν διαταγή από τη Θεία Πρόνοια να προστατεύσουν το σώμα. Οι δύο άγιοι ασκητές πήραν το σώμα με μεγάλες τιμές, και με ύμνους το έφεραν στο ασκητήριό τους, όπου και το έθαψαν.  Ο άγιος Σέργιος ήταν περίλυπος για τον φίλο του Βάκχο, έως ότου τον είδε στον ύπνο του να είναι μέσα σ’ ένα όμορφο ανάκτορο και να εκπέμπει εκτυφλωτικό φως· έτσι, η ψυχή του είχε τύχει μεγάλης αναπαύσεως. Αργότερα, ο διοικητής διέταξε να τρυπήσουν με καρφιά τα πόδια του αγίου Σέργιου και να τον στείλουν στην πόλη Ελ-Ρουσαφά δεμένον στις ουρές των αλόγων. Το αίμα του έρρεε κάτω στο έδαφος. Στον δρόμο τους, συνάντησαν μία νεαρή παρθένο, η οποία τους έδωσε νερό να πιουν. Όταν η παρθένος είδε σε ποια κατάσταση βρισκόταν ο άγιος, τον συμπόνεσε και λυπήθηκε για τα νιάτα του και την ωραία του μορφή. Ο άγιος της είπε: «΄Ελα, ακολούθησέ με στο Ελ-Ρουσαφά, για να πάρεις το σώμα μου», και εκείνη τον ακολούθησε. Ο διοικητής τού Ελ-Ρουσαφά ήταν φίλος του αγίου Σεργίου, και είχε πάρει το αξίωμα αυτό χάρη στον άγιο Σέργιο. Ο διοικητής προσπάθησε να τον πείσει να αλλάξει στάση, ώστε να σώσει τη ζωή του. Όταν ο άγιος Σέργιος δεν δέχθηκε τις παραινέσεις του, διέταξε να τον αποκεφαλίσουν. Η παρθένος εκείνη ήλθε και μάζεψε το αίμα που έρρευσε από την ιερή κάρα του και το φύλαξε σε μια μάλλινη θήκη.  Το τίμιο σώμα φυλάχθηκε μέχρι το τέλος των διωγμών, Τότε έκτισαν προς τιμήν του ναό στο Ελ-Ρουσαφά. Ο ναός εγκαινιάστηκε από 15 επισκόπους. Το τίμιο σώμα το τοποθέτησαν σε μαρμάρινη λάρνακα. Όσοι ήταν παρόντες έδωσαν τη μαρτυρία ότι από το σώμα του έρρευσε έλαιο που ευωδίαζε, το οποίο θεράπευσε τους ασθενείς.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ενδεκάτη του μηνός Μπάμπα</p>

    <p>1) Η κοίμηση του αγίου Ιακώβου, πατριάρχου Αντιοχείας.  2) Η κοίμηση της αγίας Πελαγίας.</p>

    <p>1) Την ημέρα αυτή κοιμήθηκε ο άγιος πατέρας αββάς Ιάκωβος, πατριάρχης Αντιοχείας. Τον βρήκαν μεγάλες δοκιμασίες, και εξορίστηκε επειδή περιφρουρούσε την ορθόδοξη πίστη. Αφού έμεινε στην εξορία για κάποιο χρονικό διάστημα, οι κάτοικοι της Αντιόχειας συγκεντρώθηκαν και τον έφεραν πίσω. Κατόπιν οι οπαδοί του Αρείου τον εξόρισαν εκ νέου, με αποτέλεσμα να μείνει στην εξορία για επτά ακόμα έτη. Πέθανε εν ειρήνη.  Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα κοιμήθηκε η αγία Πελαγία. Η δικαία αυτή γυναίκα γεννήθηκε στην πόλη της Αντιόχειας από γονείς ειδωλολάτρες. Εκτός από διεφθαρμένη πίστη, είχε και διεφθαρμένο βίο.  Κάποτε συνάντησε έναν άγιο επίσκοπο ονόματι Παύλο, ο οποίος της κήρυξε τον λόγο του Θεού. Διά του Παύλου πίστεψε στον Κύριο Χριστό, και εξομολογήθηκε σ’ αυτόν όλα όσα είχε κάνει στη ζωή της. Ο επίσκοπος την ενίσχυσε και τη δίδαξε να μην απελπίζεται, αλλά να μετανοήσει ειλικρινά και αταλάντευτα. Κατόπιν τη βάπτισε εις το όνομα του Πατρός και του Υιού και του Αγίου Πνεύματος και η Πελαγία φωτίστηκε από τη χάρη του βαπτίσματος. Ακολούθησε ζωή μετανοίας, με σταθερή καρδιά και σαφή προσανατολισμό. Σκληραγώγησε το σώμα της με επίπονη άσκηση.  Αφού ενεδύθη το ανδρικό ράσο, πήγε στα Ιεροσόλυμα και προσκύνησε στους ναούς της. Μετά συναντήθηκε με τον αββά Αλέξανδρο, πατριάρχη Ιεροσολύμων, ο οποίος την έστειλε σε μία από τις γυναικείες μονές κοντά στα Ιεροσόλυμα. Έμεινε εκεί επί 40 έτη και κοιμήθηκε εν ειρήνη.  Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν..</p>

    <p>Ημέρα δωδεκάτη του μηνός Μπάμπα</p>

    <p>1) Η κοίμηση του αββά Δημητρίου Α΄, δωδεκάτου πάπα Αλεξανδρείας.  2) Το μαρτύριο του ευαγγελιστού Ματθαίου.  3) Μνήμη του αρχαγγέλου Μιχαήλ.</p>

    <p>1) Την ημέρα αυτή κατά το έτος 224 μ.Χ. κοιμήθηκε ο άγαμος και αγνός πατέρας, ο αγωνιστής κατά των παθών και νικητής της φύσεως, αββάς Δημήτριος Α΄, δωδέκατος πάπας Αλεξανδρείας. Ο άγιος αυτός ήταν ένας αγράμματος αγρότης, και είχε παντρευθεί. Έζησε με τη σύζυγό του επί 47 έτη έως ότου εξελέγη πατριάρχης. Με τη σύζυγό του δεν είχαν γενετήσιες σχέσεις, αλλά καθ’ όλη τη διάρκεια εκείνης της μακράς περιόδου τηρήθηκαν παρθένοι και αγνοί, γεγονός το οποίο κανένας δεν γνώριζε.  Όταν πλησίαζε η κοίμηση του αγίου Ιουλιανού, ενδεκάτου πάπα, άγγελος Κυρίου εμφανίστηκε σε όραμα στον άγιο Ιουλιανό και του είπε για τον άγιο αυτό και ότι έπρεπε να γίνει ο επόμενος πατριάρχης. Του έδωσε σημείο λέγοντάς του: «Αύριο θα έλθει κάποιος σε σένα έχοντας ένα τσαμπί σταφύλι. Κράτα τον και προσευχήσου γι’ αυτόν». ΄Οταν ξύπνησε, είπε στους επισκόπους και τους ιερείς που ήταν κοντά του για το όραμα αυτό.  Έτσι, ο άγιος Δημήτριος βρήκε την επόμενη ημέρα ένα τσαμπί σταφύλι που ήταν εκτός της εποχής. Το πήγε στον άγιο Ιουλιανό, για να λάβει την ευλογία του. Ο πατέρας πατριάρχης τον πήρε από το χέρι και είπε σε όσους ήταν παρόντες: «Αυτός είναι ο πατριάρχης σας, που θα είναι μετά από μένα». Κατόπιν προσευχήθηκε γι’ αυτόν. Δεν τον άφησαν να φύγει και τον κράτησαν μαζί τους μέχρι την κοίμηση του αββά Ιουλιανού, μετά την οποία ανέδειξαν πατριάρχη τον άγιο Δημήτριο. Όταν ολοκληρώθηκαν οι ευχές της χειροτονίας του σε επίσκπο, ο άγιος Δημήτριος γέμισε από ουράνια χάρη. Ο Κύριος φώτισε τον νου του, ώστε να μάθει ανάγνωση και γραφή. Μελέτησε τα βιβλία της Εκκλησίας και την ερμηνεία τους. Όταν κήρυττε, λόγοι χάριτος έρρεαν από το στόμα του.  Ο άγιος Δημήτριος καθιέρωσε τον υπολογισμό με βάση τον οποίο καθορίστηκαν οι περίοδοι των νηστειών σε σταθερή βάση. Οι χριστιανοί συνήθιζαν να νηστεύουν κατά τις άγιες 40 ημέρες, δηλαδή κατά τη Μεγάλη Τεσσαρακοστή, ακριβώς μετά την εορτή των Θεοφανείων, όπως ο Κύριος Χριστός νήστευσε μετά τη βάπτισή Του. Μετά νήστευαν χωριστά κατά την εβδομάδα των Παθών και εόρταζαν το χριστιανικό Πάσχα την Κυριακή μετά το εβραϊκό Πάσχα.  Μερικοί χριστιανοί συνήθιζαν να εορτάζουν το Πάσχα κατά τη δεκάτη τετάρτη του μηνός Νισάν (Απριλίου)· κάτι τέτοιο σήμαινε ότι εόρταζαν μαζί με τους Εβραίους και δεν αναγνώριζαν ότι το χριστιανικό Πάσχα έπρεπε να εορτάζεται εις ανάμνησιν της Αναστάσεως του Κυρίου Χριστού, η οποία έγινε μετά το μωσαϊκό Πάσχα. Για τον λόγο αυτό, ο πάπας Δημήτριος ενδιαφέρθηκε να καθιερώσει μια σταθερή βάση για τις νηστείες και τις μεγάλες χριστιανικές εορτές. Έτσι, προσέθεσε τη νηστεία της Μεγάλης Εβδομάδας στη νηστεία της Μεγάλης Τεσσαρακοστής.  Για το ζήτημα αυτό ο πάπας Δημήτριος έστειλε σχετικές επιστολές στον Αγάπιο, επίσκοπο Ιεροσολύμων· στον Μάξιμο, πατριάρχη Αντιοχείας· στον πατριάρχη Ρώμης, και σε άλλους. Όλοι ενέκριναν την πρότασή του και συνέχισαν να ακολουθούν τους κανόνες του μέχρι σήμερα. Η Εκκλησία της Ρώμης παρεξέκλινε από τον κανόνα αυτό και ακολουθεί, από τον 16ο αιώνα, το Γρηγοριανό Ημερολόγιο. Στους πάπες της Κοπτικής Εκκλησίας ανήκε η πρώτη τιμή για τον καθορισμό της ημέρας του Πάσχα· έτσι, έστελναν τα πασχάλια μηνύματά τους σε όλο τον κόσμο, ώστε οι χριστιανοί να εορτάζουν το Πάσχα την ίδια ημέρα, μέσα σε μια οικουμενική χαρά.  Ο Θεός ήταν μαζί με τον αββά Δημήτριο λόγω της καθαρότητάς του. Του χάρισε λοιπόν το εξής δώρο: Κοντά στο τέλος της Θείας Λειτουργίας, όταν οι πιστοί προσέρχονταν να κοινωνήσουν, συνήθιζε να βλέπει τον Κύριο Χριστό να προωθεί απαλά με το χέρι Του όσους ήταν άξιοι. Αν όμως κάποιος προσερχόταν να κοινωνήσει χωρίς να είναι άξιος, ο Κύριος αποκάλυπτε στον πάπα τις αμαρτίες του προσερχομένου και ο πάπας δεν του επέτρεπε να κοινωνήσει, μέχρι να εξομολογηθεί τις αμαρτίες του. Ο πάπας τον νουθετούσε για τις αμαρτίες του λέγοντάς του: «Να αποστραφείς τις αμαρτίες σου και να μετανοήσεις· μετά, έλα να κοινωνήσεις». Κατά την πατριαρχεία του, το πολυπληθές ποίμνιό του καθοδηγήθηκε ορθά στην πνευματική του ζωή.  Επειδή επέπληττε πολύ τους αμαρτωλούς και τους προέτρεπε στη μετάνοια και την αγνότητα, μερικοί από αυτούς παραπονούνταν λέγοντας: «Ο άνθρωπος αυτός είναι έγγαμος· πώς μπορεί να μας επιπλήττει;». Ο Παντοδύναμος Θεός θέλησε να τους αποκαλύψει τις αρετές του· έτσι, άγγελος Κυρίου τον επισκέφθηκε τη νύκτα και του είπε: «Δημήτριε, μη φροντίζεις για τη σωτηρία σου και αφήνεις τους άλλους να καταστρέφονται από την αμφιβολία τους». Ο πατέρας τού ζήτησε να διευκρινίσει τη φράση του και ο άγγελος του είπε: «Πρέπει να αποκαλύψεις στον κόσμο το μυστήριο που αφορά στη σχέση σου με τη σύζυγό σου, ώστε να άρεις την αμφιβολία τους για σένα». Την επομένη το πρωί, είπε στους πιστούς να μη φύγουν μετά το τέλος της Θείας Λειτουργίας. Πήρε τα αναψοκοκκινισμένα κάρβουνα το τοποθέτησε στο σάλι της συζύγου του και στον χιτώνα του, και μετά έκαναν μαζί τον γύρο της εκκλησίας, τα ρούχα τους όμως δεν καίγονταν. Οι πιστοί έμειναν έκθαμβοι με το θαύμα αυτό. Ο άγιος Δημήτριος τούς είπε ότι ο ίδιος και η σύζυγός του, παρότι παντρεμένοι, δεν είχαν γενετήσιες σχέσεις. Η αμφιβολία έφυγε από τους πιστούς, οι οποίοι συνειδητοποίησαν την αγνότητα και την παρθενία του πατέρα αυτού.  Στις ημέρες του αγίου Δημητρίου παρουσιάστηκαν ορισμένοι που του αντιτάχθηκαν. Αυτοί ήταν ο Κλήμης, ο Ωριγένης, ο Οριανός και άλλοι, οι οποίοι συνέγραψαν απαράδεκτα βιβλία· έτσι, τους αφόρισε.  Κατά τη διάρκεια της πατριαρχείας του δεν σταμάτησε να διδάσκει και να στηρίζει το ποίμνιό του στην ορθόδοξη πίστη. Όταν πια είχε γεράσει και οι δυνάμεις του έδειχναν να τον εγκαταλείπουν, τον μετέφεραν με φορείο στην εκκλησία για να διδάξει τους πιστούς. Ήταν 105 ετών, εκ των οποίων τα 15 ήταν άγαμος, τα 47 έγγαμος πριν γίνει πατριάρχης, και τα 43 στην πατριαρχεία. Τότε κοιμήθηκε εν ειρήνη.  Οι ευλογίες των προσευχών του ας είναι μαζί μας. Αμήν.</p>

    <p>2) Την αυτή ημέρα μαρτύρησε ο ευαγγελιστής Ματθαίος, ο οποίος ήταν ένας από τους δώδεκα μαθητές και είχε το όνομα Λευΐ. Ήταν εκείνος που καθόταν στο τελώνιο έξω από την πόλη της Καπερναούμ και ο Κύριος του είπε: «Ακολούθησέ με». Ο ευαγγελιστής Ματθαίος τα άφησε όλα, σηκώθηκε, και Τον ακολούθησε. Ακολούθως οργάνωσε μεγάλη δεξίωση στο σπίτι του για τον Κύριο Χριστό. Αυτό έκανε τους Φαρισαίους να σχολιάζουν με ψιθύρους κατά του Κυρίου και να λένε στους μαθητές Του: «Γιατί ο διδάσκαλός σας τρώει και πίνει με τους τελώνες και τους αμαρτωλούς;». Ο Ιησούς τούς απάντησε λέγοντας: «Δεν έχουν ανάγκη από γιατρό οι υγιείς αλλά οι άρρωστοι. Δεν έχω έλθει για να καλέσω τους δικαίους αλλά τους αμαρτωλούς σε μετάνοια» (Λουκ. 5:27-32).  Ο ευαγγελιστής Ματθαίος κήρυξε στην Παλαιστίνη, την Τύρο και τη Σιδώνα. Κατόπιν πήγε στην Αιθιοπία. Εισήλθε στην πόλη των ιερέων και τους μετέστρεψε στη γνώση του Θεού. Όταν θέλησε να μπει στην πόλη, συνάντησε έναν νέο, ο οποίος του είπε: «Δεν θα μπορέσεις να μπεις στην πόλη εκτός αν ξυρίσεις το κεφάλι σου και κρατάς κλαδιά φοίνικα στο χέρι σου». Ο ευαγγελιστής έκανε ό,τι του είπε ο νέος. Καθώς σκεφτόταν σχετικά με αυτό που τον είχε συμβουλεύσει, του εμφανίσθηκε ο Κύριος Χριστός με τη μορφή του νέου τον οποίο είχε συναντήσει νωρίτερα, και αφού τον ενδυνάμωσε και τον παρηγόρησε, εξαφανίστηκε. Ο ευαγγελιστής συνειδητοποίησε ότι εκείνος ο νέος ήταν αυτός ο ίδιος ο Κύριος της Δόξης.  Έπειτα εισήλθε στην πόλη ως ένας από τους ιερείς της. Πήγε στον ναό του Απόλλωνα, βρήκε τον αρχιερέα, και συνομίλησαν σχετικά με τα είδωλα που λάτρευαν. Του εξήγησε ότι τα είδωλα δεν άκουγαν ή δεν αισθάνονταν τίποτε και ότι ο αληθινός Παντοκράτωρ Κύριος είναι Εκείνος ο οποίος δημιούργησε τον ουρανό και τη γη. Ο Κύριος έκανε δι’ αυτού το εξής θαύμα: Κατέβηκε σ’ αυτούς ένα τραπέζι από τον ουρανό, και ένα μεγάλο φως έλαμψε γύρω τους. Όταν ο ιερέας Ερμής είδε το θαύμα αυτό, τον ρώτησε: «Ποιο είναι το όνομα του Θεού σου;». Ο απόστολος αποκρίθηκε: «Ο Θεός μου είναι ο Κύριος Χριστός». Ο ιερέας Ερμής πίστεψε στον Χριστό και τον ακολούθησαν πολλοί.  Όταν ο διοικητής της πόλης το έμαθε αυτό, διέταξε να τους κάψουν. Τότε όμως συνέβη να πεθάνει ο γιος του. Ο ευαγγελιστής και απόστολος Ματθαίος προσευχήθηκε και ικέτευσε τον Θεό να αναστήσει τον γιο. Ο Κύριος του απάντησε ανασταίνοντας το παιδί εκ νεκρών. Όταν ο διοικητής το είδε αυτό, πίστεψε ο ίδιος και οι υπόλοιποι κάτοικοι της πόλης. Ο άγιος Ματθαίος, αφού τους βάπτισε, χειροτόνησε έναν επίσκοπο και ιερείς, και τους έκτισε εκκλησία.  Αφού κήρυξε σε άλλες χώρες, επέστρεψε στην Ιερουσαλήμ. Μερικοί από τους Εβραίους που είχαν δεχθεί το κήρυγμά του και είχαν πιστέψει και βαπτιστεί από αυτόν, του ζήτησαν να καταγράψει ό,τι τους είχε κηρύξει. Έγραψε στα εβραϊκά την αρχή του Ευαγγελίου που αποδίδεται σ’ αυτόν, αλλά δεν το τελείωσε. Λέγεται ότι το ολοκλήρωσε κατά τη διάρκεια του κηρύγματός του στην Ινδία, κατά το πρώτο έτος της βασιλείας του Κλαυδίου και το ένατο έτος μετά την Ανάληψη του Κυρίου. Το μαρτύριό του συνετελέσθη με λιθοβολισμό από τα χέρια του ίδιου του διοικητή Ιούστου, και το σώμα του ετάφη στην Καρθαγένη της Καισαρείας, σε τόπο ιερό, από ορισμένους πιστούς.  Οι προσευχές του είναι μαζί μας. Αμήν.</p>

    <p>3) Τη δωδεκάτη ημέρα εκάστου Κοπτικού μήνα μνημονεύουμε τον ένδοξο αρχάγγελο Μιχαήλ, τον αρχηγό των επουρανίων Δυνάμεων, ο οποίος ίσταται πάντοτε ενώπιον του θρόνου της Θείας Μεγαλειότητος πρεσβεύοντας για το γένος των ανθρώπων.  Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τρίτη του μηνός Μπάμπα</p>

    <p>1) Η κοίμηση του αγίου Ζαχαρία του μοναχού.</p>

    <p>1) Την ημέρα αυτή κοιμήθηκε ο άγιος Ζαχαρίας ο μοναχός. Το όνομα του πατέρα του ήταν Ικάρυος. Παρότι παντρεμένος ο Ικάριος, λαχταρούσε τη μοναστική ζωή. Είπε στη σύζυγό του γι’ αυτό που τον απασχολούσε κι εκείνη συμφώνησε μαζί του. Ο Ικάρυος είχε έναν γιο ονόματι Ζαχαρία, και μια κόρη. Άφησε τα παιδιά του με τη μητέρα τους και πήγε στην έρημο της σκήτης, όπου έγινε μοναχός από τα χέρια ενός αγίου γέροντος.  Μετά από λίγο απλώθηκε στη χώρα μεγάλος λιμός και η σύζυγος πήρε τα δύο παιδιά και ήρθε στην έρημο, όπου ήταν ο πατέρας τους Ικάρυος. Του παραπονέθηκε για τα βάσανα που τη βρήκαν με τον λιμό και του έδωσε τα παιδιά. Ο Ικάρυος όμως της είπε: «Ο Θεός έχει χωρίσει τα δύο παιδιά μεταξύ μας. Πάρε εσύ το κορίτσι και άφησε το αγόρι σ’εμένα». Η γυναίκα πήρε την κόρη της κι έφυγε. Ο Ικάρυος πήρε τον γιο του τον Ζαχαρία και τον έφερε στους γέροντες, οι οποίοι προσευχήθηκαν γι’ αυτόν και προφήτευσαν ότι θα γινόταν ένας τέλειος μοναχός.  Ο Ζαχαρίας μεγάλωσε καλά στην έρημο και προόδευσε σε κάθε αρετή. Επειδή ήταν εξαιρετικά όμορφος και ξανθός στην όψη, υπήρξαν στην έρημο εξαιτίας του πολλά αρνητικά σχόλια από μοναχούς που έλεγαν: «Πώς γίνεται να κατοικεί στην έρημο μεταξύ των μοναχών ένα αγόρι σαν κι αυτό;». Όταν ο άγιος Ζαχαρίας τα άκουσε αυτά, πήγε στη λίμνη Νιτρία, η οποία ήταν πολύ αλμυρή, χωρίς να το πει σε κανέναν. Έβγαλε τα ρούχα του, βούτηξε στη λίμνη, και έμεινε στο νερό για πολλές ώρες. Το χρώμα του έγινε μαύρο και έμοιαζε με λεπρό. Κατόπιν βγήκε απ’ το νερό, φόρεσε τα ρούχα του και πήγε στον πατέρα του, ο οποίος στην αρχή δεν τον αναγνώρισε έως ότου τον παρατήρησε προσεκτικά από κοντά. Όταν τον ρώτησε τι προκάλεσε αυτή την αλλαγή του στην εμφάνιση, ο άγιος Ζαχαρίας του είπε τι είχε κάνει.  Την Κυριακή πήγε με τον πατέρα του στην εκκλησία για να συμμετάσχουν στη Θεία Λειτουργία. Ο Κύριος αποκάλυψε στον άγιο Ισίδωρο, τον ιερέα της Σκήτης, τι είχε κάνει ο άγιος Ζαχαρίας. Θαύμασε, και είπε στους μοναχούς: «Ο Ζαχαρίας κοινώνησε την προηγούμενη Κυριακή ως άνθρωπος, αλλά τώρα έχει γίνει ένας άγγελος».  Ο άγιος Ζαχαρίας κατείχε πολλές αρετές, ιδιαίτερα δε την αρετή της ταπεινώσεως, στην οποία είχε φθάσει σε τέτοιο βαθμό τελειότητας, ώστε να πει γι’ αυτόν ο πατέρας του: «Έχω εργασθεί πολύ στον πνευματικό αγώνα, αλλά ποτέ στην έκταση που το κατόρθωσε ο γιος μου Ζαχαρίας». Ο άγιος Ζαχαρίας έζησε πολύ ασκητική ζωή και αγωνίσθηκε πολύ σκληρά επί 45 έτη. Όταν ήλθε στην έρημο, ήταν επτά ετών, και κοιμήθηκε εν ειρήνη στην ηλικία των 52 ετών.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τετάρτη του μηνός Μπάμπα</p>

    <p>1) Η κοίμηση του αγίου Φιλίππου, ενός εκ των επτά διακόνων.</p>

    <p>1) Την ημέρα αυτή κοιμήθηκε ο άγιος Φίλιππος, ένας εκ των επτά διακόνων, ο οποίος ήταν από την Καισάρεια της Παλαιστίνης. Όταν ο Κύριος Χριστός, στον Οποίο ανήκει η δόξα, πέρασε από εκείνη την περιοχή, ο άγιος Φίλιππος Τον άκουσε να διδάσκει και αμέσως Τον ακολούθησε. Όταν ο Κύριος επέλεξε τους 70 μαθητές και τους έστειλε να κηρύττουν και να θεραπεύουν τους ασθενείς, ο άγιος Φίλιππος ήταν ένας από αυτούς. Οι δώδεκα απόστολοι τον εξέλεξαν ως έναν από τους επτά διακόνους, για να υπηρετεί τις ανάγκες των πιστών.  Ο άγιος Φίλιππος κήρυξε ως απόστολος στις πόλεις της Σαμαρείας και βάπτισε τους κατοίκους τους. Βάπτισε επίσης τον Σίμωνα τον μάγο, ο οποίος οδηγήθηκε στην απώλεια όταν προσπάθησε να αγοράσει με χρήματα το χάρισμα του Αγίου Πνεύματος.  Μια μέρα άγγελος Κυρίου είπε στον άγιο Φίλιππο: «Πήγαινε προς τον νότο, στον δρόμο που συνδέει την Ιερουσαλήμ με τη Γάζα». Ο άγιος ξεκίνησε και πήγε όπως του υπέδειξε ο άγγελος. Στον δρόμο είδε έναν Αιθίοπα που ήταν ευνούχος της Κανδάκης, της βασίλισσας των Αιθιόπων, ο οποίος είχε την επιμέλεια όλων της των θησαυρών και είχε πάει στα Ιεροσόλυμα να προσκυνήσει. Επιστρέφοντας, καθόταν στο άρμα του και διάβαζε τον προφήτη Ησαΐα. Τότε το Άγιο Πνεύμα είπε στον Φίλιππο: «Πλησίασε και προσκολλήσου στο άρμα αυτό». Ο Φίλιππος έτρεξε προς τον ευνούχο και, όταν τον άκουσε να διαβάζει τον προφήτη Ησαΐα, τον ρώτησε: «Καταλαβαίνεις αυτά που διαβάζεις;».  Ο ευνούχος τού απάντησε: «Πώς μπορώ να καταλάβω, αν κάποιος δεν με καθοδηγήσει;», και ζήτησε από τον άγιο να ανέβει στο άρμα και να καθίσει κοντά του. Το χωρίο της Βίβλου το οποίο διάβαζε ήταν το εξής: «Οδηγήθηκε όπως το πρόβατο στη σφαγή, και ήταν άφωνος όπως είναι άφωνο το αρνί μπροστά σ’ αυτόν που θα το κουρέψει. Με τον ίδιο τρόπο δεν άνοιξε το στόμα του. Όταν τον ταπείνωσαν, δεν απάντησε. Ποιος θα κάνει γνωστή τη γενεά του; Η ζωή του φεύγει από τη γη».  Έτσι, ο ευνούχος αποκρίθηκε στον άγιο Φίλιππο λέγοντας: «Σε παρακαλώ, πες μου για ποιον το λέει αυτό ο προφήτης, για τον εαυτό του ή για κάποιον άλλο;». Τότε ο άγιος, παίρνοντας αφορμή από το συγκεκριμένο χωρίο της Βίβλου, ευαγγελίστηκε στον συνομιλητή του τον Ιησού. Κατόπιν, καθώς κατηφόριζαν τον δρόμο, βρέθηκαν κοντά σε νερό. Τότε ο ευνούχος είπε: «Να, εδώ υπάρχει νερό. Τι με εμποδίζει να βαπτιστώ;». Ο άγιος Φίλιππος τού απάντησε: «Αν πιστεύεις με όλη σου την καρδιά, μπορείς να βαπτιστείς». Και ο ευνούχος τού αποκρίθηκε: «Πιστεύω ότι ο Ιησούς Χριστός είναι ο Υιός του Θεού».  Έτσι, ο ευνούχος είπε να σταθεί το άρμα, και μαζί με τον άγιο Φίλιππο κατέβηκαν στο νερό, όπου ο άγιος τον βάπτισε. Όταν βγήκαν από το νερό, το Πνεύμα του Κυρίου άρπαξε τον Φίλιππο· ο ευνούχος δεν τον ξαναείδε πλέον και συνέχισε τον δρόμο του χαρούμενος. ΄Όμως, ο άγιος Φίλιππος βρέθηκε στην Άζωτο και ευαγγελιζόταν όλες τις πόλεις από τις οποίες διερχόταν, μέχρις που έφθασε στην Καισάρεια (Πράξ. 8:26-40).  Ο άγιος διήλθε τις χώρες της Ασίας ευαγγελιζόμενος σ’ αυτές το ζωντανό Ευαγγέλιο. Είχε τέσσερις κόρες, οι οποίες κήρυξαν μαζί του τον λόγο του Θεού. Αφού έφερε στην πίστη πολλούς Εβραίους, Σαμαρείτες και άλλους, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα δεκάτη πέμπτη του μηνός Μπάμπα</p>

    <p>1) Το μαρτύριο του αγίου Παντελεήμονος του ιαματικού.</p>

    <p>1) Την ημέρα αυτή κατά το έτος 405 μ.Χ. μαρτύρησε ο άγιος Παντελεήμων, που ήταν από την πόλη της Νικομηδείας. Ο πατέρας του ήταν ειδωλολάτρης κα η μητέρα του χριστιανή. Οι γονείς του τού έδωσαν καλή αγωγή και τον σπούδασαν γιατρό. Ο άγιος γνώρισε έναν ιερέα ονόματι Ερμόλαο, ο οποίος τον δίδαξε τα σχετικά με την πίστη του Κύριου Χριστού και τον βάπτισε.  Ο άγιος Παντελεήμων έφθασε σε υψηλά επίπεδα εναρέτου ζωής. Ο Θεός επετέλεσε δι’ αυτού μεγάλα θαύματα. Μια φορά, ήλθε σ’ αυτόν κάποιος τυφλός για να θεραπευθεί από την ιατρική του. Ο άγιος έκανε πάνω στα μάτια του τυφλού το σημείο του σταυρού εις το όνομα του Πατρός και του Υιού και του Αγίου Πνεύματος· τα μάτια του θεραπεύθηκαν και επανέκτησε πλήρως την όρασή του.  Όταν ο αυτοκράτορας άκουσε τα νέα της θεραπείας του τυφλού, τον κάλεσε και τον ρώτησε πώς θεραπεύθηκαν τα μάτια του. Του είπε ότι ο άγιος Παντελεήμων τους θεράπευσε ακουμπώντας το χέρι του πάνω τους και λέγοντας: «Εις το όνομα του Πατρός και του Υιού και του Αγίου Πνεύματος». Ομολόγησε ενώπιον του αυτοκράτορα ότι ήταν Χριστιανός· έτσι, ο αυτοκράτορας διέταξε αμέσως και τον αποκεφάλισαν.  Ο αυτοκράτορας διέταξε να του φέρουν τον άγιο Παντελεήμονα, και τότε ρώτησε για την πίστη του. Ο άγιος ομολόγησε ότι ήταν Χριστιανός. Ο αυτοκράτορας προσπάθησε να τον μεταπείσει με όλους τους τρόπους και του υποσχέθηκε πολλά, αλλά δεν μπόρεσε να του αλλάξει την πίστη. Ύστερα απ’ όλα αυτά, έκραξε οργισμένος εναντίον του απειλώντας τον ότι θα τον υποβάλει σε διαφόρων ειδών φρικτά βασανιστήρια. Όμως, ο άγιος έμεινε αμετακίνητος. Τότε ο αυτοκράτορας τον υπέβαλε σε φρικτά βασανιστήρια, και μάλιστα κάθε μέρα σε διαφορετικό. Άλλες φορές τον έδερνε και τον κρεμούσε, και άλλες τον πετούσε στη θάλασσα ή τη φωτιά. Ο Κύριος Χριστός του εμφανίστηκε με τη μορφή του Ερμόλαου –του ιερέα που τον βάπτισε και του δίδαξε τα της πίστεως– για να τον ενισχύσει, και περπάτησε μαζί του σαν να μοιραζόταν μαζί του κάθε βασανιστήριο στο οποίο τον υπέβαλλαν.  Αργότερα, ο αυτοκράτορας διέταξε να τον αποκεφαλίσουν. Όταν ο άγιος Παντελεήμων πήγε στον τόπο της εκτέλεσης, προσευχήθηκε στον Κύριο Χριστό και τον ικέτευσε. Τότε άκουσε μια φωνή από τον ουρανό να του αναγγέλλει τον τόπο ουράνιας χαράς που είχε ετοιμαστεί γι’ αυτόν. Οι στρατιώτες άκουσαν και αυτοί τη φωνή εκείνη και αμέσως πίστευσαν. Προσήλθαν ενώπιον του αυτοκράτορα και ομολόγησαν την πίστη τους στον Κύριο Χριστό. Ο αυτοκράτορας διέταξε τους άνδρες του να τους αποκεφαλίσουν και αυτούς, και έτσι έλαβαν όλοι μαζί τον στέφανο του μαρτυρίου.  Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη έκτη του μηνός Μπάμπα</p>

    <p>1) Η κοίμηση του αγίου Αγάθωνος, 39ου πάπα Αλεξανδρείας.  2) Μνήμη των αγίων Κάρπου, Απολλώ και Πέτρου.</p>

    <p>1) Την ημέρα αυτή κατά το έτος 673 μ.Χ. κοιμήθηκε ο άγιος πατέρας, ο πατριάρχης αββάς Αγάθων, 39ος πάπας Αλεξανδρείας, ο οποίος ήταν μαθητής του αγίου πατέρα αββά Βενιαμίν, 38ου πάπα. Ο αββάς Βενιαμίν κρύφτηκε για ένα ορισμένο χρονικό διάστημα, επειδή τον καταδίωκαν υποστηρικτές της Συνόδου της Χαλκηδόνος, και άφησε πίσω τον Αγάθωνα για να κηρύττει στους πιστούς και να τους στηρίζει στην ορθόδοξη πίστη. Ο Αγάθων γύριζε τη μέρα στους δρόμους και τις αγορές φορώντας ρούχα ξυλουργού, ενώ τη νύκτα έφερε ενδυμασία ιερέα. Επίσης, γυρνούσε τα σπίτια για να κηρύττει και να καθοδηγεί τους πιστούς. Συνέχισε τη δραστηριότητα αυτή μέχρι την κατάκτηση της Αιγύπτου από τους Άραβες και την επιστροφή του πατέρα πατριάρχη αββά Βενιαμίν στον θρόνο του.  Όταν κοιμήθηκε ο πάπας Βενιαμίν, ο άγιος Αγάθων εξελέγη στο υψηλό αξίωμα του πατριάρχη. Αντιμετώπισε μεγάλες δοκιμασίες για τη διαφύλαξη της ορθοδόξου πίστεως. Επί παραδείγματι, κάποιος μαλαχίτης ονόματι Θεοδόσιος πήγε στην πόλη της Δαμασκού και παρουσιάστηκε στον Γιαζίντ Έμπεν Μοάβια, τον Άραβα διοικητή της πόλης, στον οποίο έδωσε πολλά χρήματα και εξασφάλισε από αυτόν διάταγμα με το οποίο τον διόριζε διοικητή της Αλεξάνδρειας, της Μπεχίρα και της Μάρριοτ. Όταν τποθετήθηκε στη θέση αυτή και ανέλαβε καθήκοντα, ταλαιπώρησε αφάνταστα τον πατριάρχη πατέρα μας και του επέβαλε αβάσταχτους φόρους. Λόγω της μεγάλης κακίας του διοικητή και όσων έκανε κατά του πατριάρχη, ο κόσμος τον μισούσε και τον αποστρεφόταν. Έθεσε σε ισχύ διάταγμα που προέβλεπε ότι όποιος συναντούσε τον πατριάρχη στον δρόμο έπρεπε να τον θανατώσει. Ο πατριάρχης παρέμεινε στο κελλί του μέχρι που απολέσθηκε θείω θελήματι ο κακός εκείνος διοικητής. Κατά τις ημέρες του αγίου αυτού πατέρα, ολοκληρώθηκε το κτίσιμο της εκκλησίας του αγίου Μακαρίου στη μονή του στη Νιτρία.  Μια νύκτα άγγελος Κυρίου εμφανίστηκε στον άγιο Αγάθωνα και του είπε για κάποιον Ιωάννη, έναν άγιο μοναχό από το μοναστήρι του αγίου Μακαρίου, που ζούσε στη Φαγιούμ. Ο άγγελος του έδωσε εντολή να τον φέρει κοντά του και να τον βοηθήσει στο κήρυγμα και τη διδαχή των πιστών. Ο άγγελος του είπε επίσης ότι ο Ιωάννης θα γίνει πατριάρχης μετά από εκείνον. Μετά απ’ αυτό, ο αββάς Αγάθων έστειλε να τον φέρουν, και του ανέθεσε την οργάνωση των εκκλησιών, τη διδαχή των πιστών και το κήρυγμα. Ο αββάς Αγάθων, αφού έμεινε στην πατριαρχεία επί 19 έτη, κοιμήθηκε εν ειρήνη.   Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη των αγίων Κάρπου, Απολλώ και Πέτρου, μαθητού του αββά Ησαΐα του αναχωρητού.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη εβδόμη του μηνός Μπάμπα</p>

    <p>1) Η κοίμηση του αγίου Διοσκόρου Β΄, 31ου πάπα Αλεξανδρείας.</p>

    <p>1) Την ημέρα αυτή κατά το έτος 511 μ.Χ. κοιμήθηκε ο άγιος πατέρας αββάς Διόσκορος Β΄, 31ος πάπας Αλεξανδρείας. Εξελέγη πατριάρχης με την καθοδήγηση του Αγίου Πνεύματος, μετά την κοίμηση του προκατόχου του αγίου Ιωάννη. Ο πατέρας αυτός είχε ευγενικό χαρακτήρα και διακρίθηκε για το έργο και τη γνώση του. Ήταν τέλειος καθ’ όλη τη διάρκεια της πατριαρχείας του, και κανείς δεν ήταν σαν κι αυτόν στη γενεά του.  Πρώτο του μέλημα μετά την ενθρόνισή του στην Αποστολική Έδρα του αγίου Μάρκου ήταν να συντάξει επιστολή προς τον άγιο πατέρα αββά Σεβήρο, πατριάρχη Αντιοχείας, στην οποία εξέφραζε την πίστη ότι στην Αγία Τριάδα υπάρχει ισότητα ουσίας και θεότητας, και εξηγούσε τη Σάρκωση. ΄Ελεγε στην επιστολή αυτή ότι ο Λόγος του Θεού σαρκώθηκε σε ανθρώπινο σώμα τέλειο κατά πάντα, και ενώθηκε με αυτό και έγινε ένας Υιός, ένας Χριστός, ένας Θεός, σε αδιαίρετη ενότητα, και ότι η Τριάδα είναι μία πριν και μετά από αυτήν την ένωση, καθώς και ότι καμμία προσθήκη δεν επέφερε στον Λόγο του Θεού η Σάρκωση.  Όταν η επιστολή έφθασε στον αββά Σεβήρο, τη διάβασε, χάρηκε πολύ και την έκανε γνωστή στους πιστούς της Αντιόχειας. Με την επιστολή αυτή ένιωσε μεγάλη αισιοδοξία και έστειλε απαντητική επιστολή στον άγιο Διόσκορο με την οποία τον συνέχαιρε για την πρωτοκαθεδρία του στη χριστιανωσύνη και την ορθόδοξη πίστη. Τον παρότρυνε να μην αποκλίνει κατά κανένα τρόπο από την πίστη του αυτή, να βασίζει κάθε λόγο και έργο του στην ορθόδοξη πίστη, η οποία εδραιώθηκε από τους 318 πατέρες στη Νίκαια, και να είναι σύμφωνος με ό,τι ορίζεται στις κανονικές διατάξεις. Όταν η απαντητική επιστολή έφθασε στον αββά Διόσκορο, την έλαβε με μεγάλη χαρά και έδωσε εντολή να διαβαστεί από τον άμβωνα ώστε να την ακούσουν όλοι οι πιστοί. Ο πατέρας αυτός διάβαζε και δίδασκε ακατάπαυστα. Ακόμη, προέτρεπε επιτακτικά τους ιερείς κάθε πόλης να καθοδηγούν κατάλληλα και να αγρυπνούν για το ποίμνιό τους. Όταν πλέον ολοκλήρωσε την πορεία του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη ογδόη του μηνός Μπάμπα</p>

    <p>1) Η κοίμηση του τιμίου πατέρα αγίου Θεοφίλου, 23ου πάπα Αλεξανδρείας.</p>

    <p>1) Την ημέρα αυτή κατά το έτος 404 μ.Χ. κοιμήθηκε ο άγιος πατέρας αββάς Θεόφιλος, 23ος πάπας Αλεξανδρείας. Ήταν μαθητής του αγίου Αθανασίου του Αποστολικού και πνευματικό του ανάστημα, καθώς έμαθε από αυτόν το σύνολο του αγιοπνευματικού δόγματος.  Όταν κοιμήθηκε ο πάπας Τιμόθεος Α΄, ο άγιος Θεόφιλος εξελέγη διάδοχός του. Ο αββάς Θεόφιλος ήταν καλά διαβασμένος και βαθύς γνώστης των βιβλίων της Εκκλησίας, με πλήρη κατανόηση της ερμηνείας τους. Συνέγραψε πολλές ομιλίες και εργασίες που προέτρεπαν και παρακινούσαν σε έργα φιλανθρωπίας και ελεημοσύνης, άλλες που προειδοποιούσαν τους πιστούς να μη μετέχουν στη Θεία Κοινωνία χωρίς κατάλληλη προετοιμασία, άλλες σχετικά με την Ανάσταση και την τιμωρία που περιμένει τους αμαρτωλούς, καθώς και πολλές άλλες χρήσιμες διδασκαλίες.  Ο άγιος πατέρας αββάς Κύριλλος* ήταν ανηψιός του και ο αββάς Θεόφιλος φρόντισε για την παιδεία του ανηψιού του στέλνοντάς τον στον αββά Σεραπίωνα στην έρημο της Σκήτης. Εκεί ο Κύριλλος μελέτησε τα βιβλία της Εκκλησίας και όλα τα σχετικά θέματα, και αφού έμεινε πέντε έτη, επέστρεψε στον θείο του.  Όταν ο αββάς Θεόφιλος ήταν με τον αββά Αθανάσιο τον Αποστολικό, τον άκουσε μια μέρα να λέει ενώ ατένιζε τους λόφους μπροστά απ’ το κελί του: «Εάν βρω χρόνο, θα διαμορφώσω κατάλληλα τους λόφους αυτούς ώστε στη θέση τους να κτίσω μια εκκλησία προς τιμήν του αγίου Ιωάννου του Βαπτιστού και του προφήτου Ηλία». Όταν ο αββάς Θεόφιλος έγινε πατριάρχης, θυμόταν συχνά τους λόγους αυτούς και μιλούσε συχνά γι’ αυτούς.  Εκείνο τον καιρό απεβίωσε στη Ρώμη ο σύζυγος μιας πλούσιας γυναίκας, αφήνοντάς της δύο γιους. Η χήρα πήρε τους γιους της και πολλά χρήματα, καθώς και μια εικόνα του αρχαγγέλου Ραφαήλ, και ήρθε στην Αλεξάνδρεια. Όταν άκουσε για το ενδιαφέρον του πατέρα πατριάρχη σχεικά με την κατάλληλη διαμόρφωση των λόφων, πήγε σ’ αυτόν με γνήσιο ζήλο και του έδωσε αρκετά χρήματα για να εκπληρώσει την επιθυμία του. Μετά την ολοκλήρωση των έργων, αποκαλύφθηκε ένας ολόκληρος θησαυρός κάτω από τους λόφους, ο οποίος ήταν καλυμμένος με μια πέτρινη πλάκα στην οποία ήταν χαραγμένα στα κοπτικά τρία θήτα (ΘΘΘ). Όταν ο αββάς Θεόφιλος τα είδε, κατάλαβε με την καθοδήγηση του Αγίου Πνεύματος το μυστικό των τριών αυτών γραμμάτων και είπε: «Να λοιπόν που ήρθε ο καιρός να αποκαλυφθεί ο θησαυρός και να δοθεί η εξήγηση για τα τρία αυτά θήτα, που σμιλεύτηκαν μαζί την ίδια μέρα. Το πρώτο θήτα είναι ο Θεός, το δεύτερο ο αυτοκράτορας Θεοδόσιος, γιος του Αρκαδίου και εγγονός του Μεγάλου Θεοδοσίου, και το τρίτο είναι ο πατριάρχης Θεόφιλος» (εννοώντας τον εαυτό του). Βρήκε ότι ο θησαυρός αυτός χρονολογείτο στην εποχή του Μεγάλου Αλεξάνδρου, γιου του Φιλίππου του Μακεδόνος, που είχε ζήσει 700 έτη πριν.  Ο πατριάρχης ενημέρωσε τον αυτοκράτορα για τον θησαυρό και του ζήτησε να έρθει. Πράγματι ο αυτοκράτορας ήλθε, είδε τον θησαυρό, και έδωσε ένα μεγάλο ποσό στον αββά Θεόφιλο. Έτσι, ο πατέρας πατριάρχης έκτισε πολλούς ναούς. Ξεκίνησε με την ανέγερση ναού προς τιμήν του αγίου Ιωάννου του Βαπτιστού και του προφήτου Ηλία. όπου μετέφερε τα λείψανά τους. Κατόπιν έκτισε ναό προς τιμήν της Δεσποίνης ημών Παρθένου Μαρίας, μετά άλλον προς τιμήν του αρχαγγέλου Ραφαήλ στην Ελ-Γκιζίρα, καθώς και επτά ακόμη ναούς.  Όσο για τους δύο γιους της γυναίκας που ήρθε από τη Ρώμη, ο άγιος Θεόφιλος τους χειροτόνησε επισκόπους. Όταν ο αυτοκράτορας είδε την αγάπη του αββά πατριάρχη για την ανέγερση ναών, του έδωσε όλους τους ειδωλολατρικούς ναούς και ο αββάς Θεόφιλος τους μετέτρεψε σε εκκλησίες ή σε καταλύματα για τους ξένους, προικίζοντάς τους με γη.  Έχοντας ολοκληρώσει μια ζωή ευάρεστη στον Θεό, αναχώρησε από τον παρόντα κόσμο εν ειρήνη.   Οι προσευχές του ας είναι μαζί μας, και ας δοξάζεται ο Θεός μας αιώνια. Αμήν.</p>

    <p>Ημέρα δεκάτη ενάτη του μηνός Μπάμπα</p>

    <p>1) Η σύγκληση της Συνόδου της Αντιοχείας κατά του Παύλου του Σαμοσατέως.  2) Το μαρτύριο του αγίου Θεοφίλου και της συζύγου αυτού στη Φαγιούμ.</p>

    <p>1) Την ημέρα αυτή κατά το έτος 280 μ.Χ. συγκλήθηκε ιερά Σύνοδος σε εκκλησία της Αντιοχείας για να αποφασίσει σχετικά με τον Παύλο τον Σαμοσατέα, ο οποίος ήταν από τα Σαμόσατα και είχε εκλεγεί πατριάρχης Αντιοχείας. Ο σατανάς τού ενέσπειρε στον νου την πίστη ότι ο Κύριος Χριστός ήταν ένας απλός, συνηθισμένος άνθρωπος, τον οποίο ο Θεός είχε δημιουργήσει και επιλέξει για να λυτρώσει τους ανθρώπους, ότι ο Χριστός ήταν απλώς και μόνο γιος της Μαρίας, ότι η θεότητα δεν ενώθηκε με τον Ιησού αλλά συνδέθηκε μαζί του μόνο κατά τη θέληση και ότι ο Θεός είναι ένα μόνο πρόσωπο· έτσι, δεν πίστευε στον Υιό ή στο Άγιο Πνεύμα.  Εξαιτίας του λοιπόν συγκλήθηκε Σύνοδος στην πόλη της Αντιόχειας κατά τη διάρκεια της βασιλείας του αυτοκράτορα Βαλεριανού και της πατριαρχείας του αββά Διονυσίου, 14ου πάπα Αλεξανδρείας· η Σύνοδος έλαβε χώρα 45 έτη πριν τη Σύνοδο της Νικαίας. Επειδή ο αββάς Διονύσιος ήταν μεγάλος σε ηλικία, δεν ήταν σε θέση να λάβει μέρος στις εργασίες της Συνόδου. Έτσι, συνέγραψε επιστολή στην οποία διαδήλωνε την πίστη του ότι ο Κύριος Χριστός είναι ο Υιός και Λόγος του Θεού και ότι είναι ίσος με Αυτόν κατά την ουσία, τη θεότητα και την αϊδιότητα (αιωνιότητα). Η Αγία Τριάδα είναι ένας Θεός σε τρία διακριτά πρόσωπα. Ένα πρόσωπο της Αγίας Τριάδος είναι ο Υιός, ο οποίος σαρκώθηκε, και έγινε με υποστατική ένωση τέλειος άνθρωπος. Ο αββάς Διονύσιος έδωσε τη μαρτυρία του για τα ζητήματα αυτά χρησιμοποιώντας πολλές αποδείξεις από την Παλαιά και την Καινή Διαθήκη, και απέστειλε την επιστολή αυτή με δύο λόγιους ιερείς.  Δεκατρείς επίσκοποι και δύο ιερείς συμμετείχαν στη Σύνοδο εκείνη. Έφεραν τον Παύλο και τον ρώτησαν για την αίρεση την οποία δίδασκε. Επανέλαβε την άποψή του και δεν αρνήθηκε τίποτε. Συζήτησαν μαζί του το όλο ζήτημα και του ανέγνωσαν την επιστολή του αββά Διονυσίου, κάνοντάς τον έτσι να ακούσει τι είπαν οι απόστολοι για τον Κύριο Χριστό, τον Λόγο του Θεού, δηλαδή ότι είναι «απαύγασμα της δόξας Του και χαραγμένη εικόνα του προσώπου Του» (Εβραίους 1:3). Αλλά ο Παύλος δεν δέχθηκε τους λόγους τους και δεν άλλαξε την άθεη γνώμη του. Έτσι, αφόρισαν τόσο τον ίδιο όσο και τους οπαδούς του, και τον εξόρισαν. Οι πατέρες όρισαν σχετικούς κανόνες, που τυπάρχουν ακόμη στα χέρια των πιστών, οι οποίοι τους ακολουθούν μέχρι σήμερα.  Οι ευλογίες των προσευχών τους είναι μαζί μας. Αμήν.</p>

    <p>2) Την αυτή ημέρα μαρτύρησαν ο άγιος Θεόφιλος και η σύζυγός του στη Φαγιούμ, κατά τις ημέρες του απίστου αυτοκράτορα Διοκλητιανού.  Κάποιοι κατηγόρησαν τους αγίους αυτούς ως χριστιανούς ενώπιον του διοικητή. Ο διοικητής διέταξε να τους φέρουν μπροστά του και τους ρώτησε σχετικά. Ομολόγησαν ενώπιον του διοικητή τον Κύριό μας Χριστό, στον Οποίο ανήκει η δόξα. Τότε εκείνος διέταξε να σκάψουν έναν βαθύ λάκκο, να τους πετάξουν μέσα και μετά να τον σκεπάσουν με πέτρες. Έτσι, ο άγιος Θεόφιλος και η σύζυγός του έλαβαν τον στέφανο του μαρτυρίου.   Οι πρεσβείες τους ας είναι γιαί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή του μηνός Μπάμπα</p>

    <p>1) Η κοίμηση του μεγάλου αγίου Ιωάννου του Κολοβού (δηλαδή του βραχύσωμου).</p>

    <p>1) Την ημέρα αυτή κοιμήθηκε το μέγα φως, ο άγιος ηγούμενος αββάς Ιωάννης ο Κολοβός (δηλαδή του βραχύσωμου). Ήταν από την Μπέτσα τής Άνω Αιγύπτου και είχε έναν αδελφό. Οι γονείς τους ήταν δίκαιοι και θεοσεβείς, πλούσιοι στην πίστη και σε καλά έργα.  Όταν ήταν 8 ετών, η καρδιά του απεστράφη τη ματαιότητα του κόσμου τούτου, τις επιθυμίες του και τη δόξα του, και επεθύμησε τη μοναστική ζωή. Η χάρη του Θεού τον ώθησε να πάει στην έρημο της Σκήτης, όπου επισκέφθηκε τον αββά Παμβώ από το Ελ-Μπανάσα, έναν πεπειραμένο άγιο μοναχό. Ο Ιωάννης ζήτησε από τον αββά Παμβώ να του επιτρέψει να μείνει μαζί του. Ο γέροντας του απάντησε, δοκιμάζοντάς τον: «Τέκνον μου, δεν μπορείς να μείνεις μαζί μας γιατί αυτή είναι μια πολύ σκληρή έρημος και όσοι κατοικούν σ’ αυτή τρώνε από την εργασία των χεριών τους· εκτός αυτού, θα πρέπει να τηρείς πολλές νηστείες, προσευχές, χαμαικοιτίες (δηλαδή ύπνο στο πάτωμα) και πολλές άλλες μορφές άσκησης. Γύρνα στον κόσμο και ζήσε με φόβο Θεού». Ο αββάς Ιωάννης τού είπε; «Για τ’ όνομα του Θεού, μη με διώχνεις, γιατί ήλθα για να γίνω υποτακτικός σου με την ευχή σου. Αν με δεχθείς, πιστεύω ότι ο Θεός θα κάνει ώστε να μείνει η καρδιά σου πολύ ευχαριστημένη μαζί μου».  Ο αββάς Παμβώ είχε τη συνήθεια να μην κάνει τίποτε βιαστικά. Ζήτησε από τον Κύριο Χριστό να τον καθοδηγήσει με αποκαλυπτικό σημείο για το ζήτημα του νέου αυτού. Άγγελος Κυρίου τού εμφανίστηκε και του είπε: «Δέξου τον, γιατί θα γίνει δοχείο εκλογής». Μετά από αυτό, ο αββάς Παμβώ κάλεσε τον Ιωάννη και του ξύρισε τα μαλλιά. Σχεδίασε το μοναστικό του ράσο, προσευχήθηκε γι’ αυτό τρεις μέρες και τρεις νύχτες, και όταν του το φόρεσε, είδε έναν άγγελο να κάνει το σημείο του σταυρού πάνω στο ράσο.  Ο αββάς Ιωάννης άρχισε τη μοναστική ζωή του με έντονη άσκηση και λαμπρά έργα. Μια μέρα ο αββάς Παμβώ θέλησε να τον δοκιμάσει· έτσι, τον έδιωξε από το κελί του λέγοντας: «Δεν μπορώ να ζήσω με σένα». Ο αββάς Ιωάννης βγήκε, και έμεινε έξω από το κελλί, δίπλα στην πόρτα του, επί επτά ημέρες. Κάθε μέρα ο αββάς Παμβώ έβγαινε έξω και τον χτυπούσε μ’ ένα κλαδί φοίνικα, και ο αββάς Ιωάννης τού έκανε μετάνοια και του έλεγε: «Έχω αμαρτήσει». Την έβδομη ημέρα, ο γέροντας βγήκε για να πάει στην εκκλησία και είδε επτά αγγέλους με επτά στεφάνους να τους επιθέτουν στο κεφάλι του αββά Ιωάννη. Από την ημέρα εκείνη, του φερόταν με τιμή και σεβασμό.  Μια μέρα ο αββάς Παμβώ βρήκε ένα κομμάτι ξερού ξύλου και το έδωσε στον αββά Ιωάννη λέγοντάς του: «Πάρε αυτό το ξύλο, φύτεψέ το και πότιζέ το». Ο αββάς Ιωάννης υπάκουσε και ξεκίνησε να το ποτίζει δύο φορές τη μέρα, παρότι το νερό βρισκόταν περίπου 12 μίλια μακριά από εκεί που ζούσαν. Μετά από τρία χρόνια, αυτό το κομμάτι ξύλο βλάστησε και έγινε ένα καρποφόρο δέντρο. Ο αββάς Παμβώ πήρε μερικούς από εκείνους τους καρπούς και πήγε σε όλους τους γέροντες της περιοχής λέγοντας: «Λάβετε φάγετε εκ του καρπού της υπακοής». Το δέντρο αυτό υπάρχει ακόμη στο ίδιο μέρος μέσα στο μοναστήρι του.  Ο αββάς Παμβώ αρρώστησε επί 12 έτη και ο αββάς Ιωάννης τον διακόνησε όλο αυτό το διάστημα, κατά τη διάρκεια του οποίου ποτέ δεν άκουσε από τον γέροντά του ότι σε κάτι υπολειπόταν στη διακονία του. Ο αββάς Παμβώ ήταν ένας πεπειραμένος γέροντας, ο οποίος είχε δοκιμασθεί πολύ και η ασθένεια τον είχε αδυνατίσει πολύ, ώσπου έγινε σαν ένα κομμάτι ξερό ξύλο, ώστε να αποτελεί εκλεκτή προσφορά για τον Κύριο.  Όταν ο αββάς Παμβώ πλησίαζε πια προς τον θάνατο, μάζεψε τους γέροντες μοναχούς και, κρατώντας τον αββά Ιωάννη από το χέρι, τους τον παρέδωσε λέγοντας: «Πάρτε τον μαζί σας, διότι είναι άγγελος, όχι άνθρωπος». Έδωσε εντολή στον αββά Ιωάννη να παραμείνει στον τόπο που είχε φυτέψει το δέντρο. Μετά από αυτό, ο μεγαλύτερος αδελφός του αββά Ιωάννη ήλθε στο μοναστήρι και εκάρη μοναχός σαν κι αυτόν. Έγινε και αυτός ένας μοναχός τιμημένος απ’ όλους.  Όταν ο πατέρας πατριάρχης Θεόφιλος όρισε τον αββά Ιωάννη ηγούμενο της μονής του και είχε τοποθετήσει το χέρι του πάνω στο κεφάλι του αββά Ιωάννη κατά την ακολουθία, οι παριστάμενοι άκουσαν φωνή από τον ουρανό που έλεγε: «Άξιος, άξιος, άξιος». Όταν ο άγιος αυτός καθαγίαζε τα Τίμια Δώρα, μπορούσε να γνωρίζει όσους ήταν άξιοι να κοινωνήσουν και όσους δεν ήταν άξιοι.  Κάποτε ο αββάς πατριάρχης Θεόφιλος έκτισε μια εκκλησία προς τιμήν των Τριών Παίδων στην Αλεξάνδρεια, και θέλησε να μεταφέρει τα σκηνώματά τους και να τα τοποθετήσει σ’ αυτήν. Κάλεσε τον αββά Ιωάννη και του ζήτησε να ταξιδεύσει στη Βαβυλώνα και να φέρει τα άγια σκηνώματα. Μετά από πολλή σκέψη, ο αββάς Ιωάννης δέχθηκε να πραγματοποιήσει την αποστολή. Όταν έφυγε από τον πατριάρχη, ένα σύννεφο τον πήρε και τον πήγε μακριά, στη Βαβυλώνα. Εισήλθε στην πόλη και είδε τα μνημεία, τους ποταμούς και τα ανάκτορα, και βρήκε τα σκηνώματα των αγίων. Όταν άρχισε να τα μετακινεί από τη θέση τους, μια φωνή που έβγαινε από τα άγια σκηνώματα του είπε: «Είναι θέλημα Θεού το ότι δεν αφήνουμε τον τόπο αυτό μέχρι την ημέρα της Αναστάσεως. Εντούτοις, εξαιτίας της αγάπης του αββά πατριάρχη Θεοφίλου, όπως επίσης και του κόπου σου, πρέπει να πεις στον πατριάρχη να συγκεντρώσει τον κόσμο στην εκκλησία, να βάλει έλαιο στις λυχνίες χωρίς να τις ανάψει, κι εμείς θα εμφανιστούμε στην εκκλησία και θα τελεσθεί σε σας ένα σημείο».  Έπειτα ο αββάς Ιωάννης έφυγε και επέστρεψε στην Αλεξάνδρεια, όπου είπε στον πατριάρχη τι είχαν πει οι άγιοι. Όταν ο πατριάρχης και οι πιστοί ήταν στην εκκλησία, οι λυχνίες άναψαν ξαφνικά και όλοι δόξασαν τον Κύριο.  Κάποια μέρα, ένας μοναχός μπήκε στο κελλί του αββά Ιωάννη και τον βρήκε να είναι ξαπλωμένος και άγγελοι να φτερουγίζουν από πάνω του.  Αργότερα, όταν οι Βερβερίνοι επιτέθηκαν στην έρημο της Σκήτης, ο αββάς Ιωάννης έφυγε. Όταν τον ρώτησαν γιατί έφυγε, απάντησε ότι δεν έφυγε επειδή φοβόταν τον θάνατο, αλλά επειδή φοβήθηκε ότι ένας Βερβερίνος θα τον θανάτωνε και θα πήγαινε (ο Βερβερίνος) στην κόλαση· διότι, ενώ είναι αντίθετοι κατά τη λατρεία, ο Βερβερίνος είναι αδελφός του κατά το σχήμα. Κατόπιν πήγε στο όρος του αββά Αντωνίου στην Ερυθρά Θάλασσα. Εκεί έμεινε προς την πλευρά ενός χωριού και ο Θεός του έστειλε έναν πιστό για να τον διακονεί.  Όταν ο Κύριος θέλησε να αναπαύσει τον αββά Ιωάννη και να δώσει τέλος στον αγώνα του στον κόσμο τούτο, του έστειλε δύο δικαίους αγίους, τον αββά Μακάριο και τον αββά Αντώνιο, για να τον παρηγορήσουν και να τον ενημερώσουν για την επικείμενη κοίμησή του. Την παραμονή της Κυριακής αρρώστησε, και έστειλε τον υποτακτικό του να του φέρει κάτι από το χωριό. Οι άγγελοι και πλήθος αγίων ήρθαν και πήραν την αγνή του ψυχή και την πήγαν στον ουρανό.  Εκείνη τη στιγμή, ο υποτακτικός του επέστρεψε και είδε την ψυχή του αγίου περιτριγυρισμένη από πλήθος αγίων, και αγγέλους να ψάλλουν μπροστά τους. Μπροστά απ’ όλους, υπήρχε κάποιος που έλαμπε όπως ο ήλιος και έψαλλε. Ο υποτακτικός σάστισε μπροστά σ’ αυτό το μεγαλειώδες θέαμα. Ένας άγγελος ήλθε δίπλα του και του έλεγε το όνομα του καθενός από αυτούς τους αγίους. Κατόπιν ο υποτακτικός ρώτησε τον άγγελο: «Ποιος είναι αυτός που βρίσκεται μπροστά απ’ όλους και λάμπει σαν τον ήλιο;». Ο άγγελος του απάντησε: «Αυτός είναι ο αββάς Αντώνιος, ο πατέρας όλων των μοναχών».  Όταν ο υποτακτικός μπήκε στο κελλί, βρήκε το σώμα του αγίου να είναι γονατισμένο στο έδαφος, καθώς είχε παραδώσει την ψυχή του ενώ ήταν γονατισμένος. Ο υποτακτικός έκλαιγε περίλυπος πάνω από το σώμα του αββά Ιωάννη, και πήγε τρέχοντας στους κατοίκους του χωριού για να τους πει τι είχε συμβεί. Ήλθαν και μετέφεραν το άγιο σώμα του με μεγάλες τιμές. Όταν το έφεραν στο χωριό, μεγάλα σημεία και θαύματα τελέσθηκαν διά του σώματός του.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ο ΕΥΛΟΓΗΜΕΝΟΣ ΜΗΝΑΣ ΜΠΑΜΠΑ</p>

    <p>Ημέρα πρώτη του μηνός Μπάμπα</p>

    <p>1) Το μαρτύριο της αγίας Αναστασίας.    1) Την ημέρα αυτή μαρτύρησε η αγία Αναστασία. Η αγωνίστρια αυτή ήταν Ρωμαία, κόρη χριστιανών γονέων, οι οποίοι την ανέθρεψαν σωστά και τη δίδαξαν τις χριστιανικές αρχές. Όταν μεγάλωσε, οι γονείς της ήθελαν να την παντρέψουν, εκείνη όμως δεν συμφώνησε, γιατί είχε απαρνηθεί τη ματαιότητα του κόσμου και τις επιθυμίες του.   Αντίθετα, επέλεξε να ακολουθήσει ζωή πνευματική και ποθούσε τη θεϊκή δόξα από νεαρή ηλικία. Εισήλθε σε μία από τις γυναικείες μονές παρθένων της Ρώμης και ενεδύθη το μοναχικό ράσο. Σκληραγώγησε το σώμα της με την ευσέβεια και την άσκηση. Έτρωγε μόνο μία φορά κάθε δύο ημέρες. Κατά τη διάρκεια της Μεγάλης Τεσσαρακοστής έτρωγε μόνο κατά το Σάββατο και την Κυριακή, μετά την ακολουθία της έκτης ώρας. Η τροφή της καθ’ όλη τη διάρκεια της μοναστικής της ζωής ήταν ξερό ψωμί και αλάτι.  Συνέβη κάποτε να έχουν πανήγυρη μερικές από τις μονές των παρθένων κοντά στη μονή όπου εγκαταβιούσε η αγία Αναστασία. Η ηγουμένη πήρε την αγία Αναστασία μαζί με κάποιες από τις παρθένες, και πήγαν να συμμετάσχουν στον εορτασμό αυτής της πανηγύρεως. Στον δρόμο η αγία Αναστασία είδε τους στρατιώτες του άπιστου αυτοκράτορα Δεκίου να βασανίζουν μερικούς χριστιανούς και να τους σέρνουν. Η καρδιά της αγίας κατεφλέγη από θείο έρωτα και φώναξε προς το μέρος τους: «Σκληρόκαρδοι άνθρωποι, τι κάνετε σ’ αυτούς που ο Θεός δημιούργησε κατ’ εικόνα και καθ’ ομοίωσίν Του, για τους οποίους παρέδωσε τον εαυτό Του;». Ένας από τους στρατιώτες τη συνέλαβε και την έφερε στον διοικητή, ο οποίος τη ρώτησε: «Είναι αλήθεια ότι είσαι χριστιανή και λατρεύεις Εκείνον ο οποίος σταυρώθηκε;». Η αγία ομολόγησε την αλήθεια και δεν την αρνήθηκε. Ο διοικητής, αφού την υπέβαλε σε φρικτά βασανιστήρια, τη σταύρωσε και άναψε φωτιά κάτω από το σώμα της, αλλά η φωτιά δεν την έβλαψε. Καθώς η αγία έμενε σταθερή στην πίστη της παρά τα όσα υπέφερε, ο διοικητής διέταξε τον αποκεφαλισμό της. Μετά από μακρά προσευχή, η αγία έγειρε το κεφάλι της και ο δήμιος της έκοψε το κεφάλι. Έτσι, η αγία έλαβε τον στέφανο του μαρτυρίου.</p>

    <p>Οι πρεσβείες της ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα δευτέρα του μηνός Μπάμπα</p>

    <p>1) Η άφιξη του αγίου Σεβήρου, πατριάρχου Αντιοχείας, στην Αίγυπτο.</p>

    <p>1) Την ημέρα αυτή ο άγιος Σεβήρος, πατριάρχης Αντιοχείας, ήλθε στην Αίγυπτο επί των ημερών του αυτοκράτορα Ιουστινιανού. Ο αυτοκράτορας αυτός ήταν αντιτίθετο στην ορθόδοξη πίστη, καθώς αποδεχόταν τη Σύνοδο της Χαλκηδόνος. Ωστόσο, η αυτοκράτειρα Θεοδώρα, η σύζυγός του, ήταν ορθόδοξη και αγαπούσε τον άγιο Σεβήρο λόγω των χριστιανικών του αρετών και της αληθινής του πίστεως. Μια μέρα ο αυτοκράτορας τον κάλεσε, και πολλές συζητήσεις έλαβαν χώρα σχετικά με την πίστη, ο αυτοκράτορας όμως δεν μετεστράφη από την εσφαλμένη του πίστη. Έτσι, εξέδωσε διάταγμα για τη θανάτωση του αγίου Σεβήρου. Η αυτοκράτειρα παρακάλεσε θερμά τον άγιο να δραπετεύσει και να σωθεί, αλλά εκείνος αρνήθηκε λέγοντας: «Είμαι έτοιμος να πεθάνω υπερασπιζόμενος την ορθόδοξη πίστη». Εντούτοις, καθώς η αυτοκράτειρα και οι θεοφιλείς αδελφοί επέμεναν, ο ίδιος και μερικοί αδελφοί έφυγαν για την Αίγυπτο.  Ο αυτοκράτορας καταζητούσε τον άγιο Σεβήρο αλλά δεν τον έβρισκε. Έτσι έστειλε στρατιώτες να τον βρουν. Ο Θεός όμως έκρυψε τον άγιο Σεβήρο από τα μάτια των στρατιωτών, οι οποίοι δεν τον είδαν αν και βρισκόταν κοντά τους. Όταν ήρθε στην Αίγυπτο, πήγαινε μεταμφιεσμένος από τόπο σε τόπο και από μονή σε μονή, και ο Θεός έκανε πολλά σημεία και θαύματα διά των χειρών του αγίου.  Μια μέρα πήγε στην έρημο της Σκήτης, στη Νιτρία, και μπήκε στην εκκλησία με το σχήμα ενός αγνώστου μοναχού. Τότε έλαβε χώρα ένα μεγάλο θαύμα: Αφού ο ιερέας τοποθέτησε τον άρτο στο θυσιαστήριο και γύρισε την εκκλησία θυμιάζοντας, και μετά τα αναγνώσματα από τις Επιστολές και το Ευαγγέλιο, ανασήκωσε το κάλυμμα της Αγίας Τραπέζης και δεν βρήκε τον άρτο στο άγιο δισκάριο· έτσι, ο ιερέας ταράχθηκε και άρχισε να κλαίει. Γύρισε προς τους πιστούς και τους είπε: «Αδελφοί μου, δεν βρήκα τον άρτο στο άγιο δισκάριο, και δεν γνωρίζω αν αυτό συνέβη εξαιτίας των δικών μου αμαρτιών ή των δικών σας». Ο λαός άρχισε να κλαίει· αμέσως, άγγελος Κυρίου εμφανίστηκε στον ιερέα και του είπε: «Αυτό δεν συνέβη εξαιτίας των αμαρτιών σου ή των αμαρτιών του λαού, αλλά επειδή προσέφερες τον άρτο παρουσία του πατριάρχη». Ο ιερέας αποκρίθηκε: «Και πού είναι, Κύριέ μου;». Ο άγγελος έδειξε προς τον άγιο Σεβήρο. Ο άγιος Σεβήρος στεκόταν σε μια γωνιά της εκκλησίας και ο ιερέας τον αναγνώρισε με τη χάρη του Αγίου Πνεύματος. Ο ιερέας πήγε στον αββά Σεβήρο, ο οποίος του έδωσε εντολή να συνεχίσει τη λειτουργία αφού τον έφεραν στο θυσιαστήριο με μεγάλες τιμές. Όταν ο ιερέας ανέβηκε στο θυσιαστήριο, βρήκε την προσφορά στο άγιο δισκάριο όπως πριν. Όλοι ύμνησαν τον Θεό και δόξασαν το άγιο Όνομά του.  Ο άγιος Σεβήρος έφυγε αργότερα από εκείνον τον τόπο και ήλθε στην πόλη Σαχά, όπου έμεινε μαζί με έναν ευγενή και δίκαιο άνδρα ονόματι Δωρόθεο, και έμεινε εκεί μέχρι την κοίμησή του.  Οι προσευχές του είναι μαζί με όλους μας, και ας δοξάζεται αιώνια ο Θεός μας. Αμήν.  Ημέρα τρίτη του μηνός Μπάμπα</p>

    <p>1) Η κοίμηση του αγίου Συμεών Β΄, 51ου πάπα της Αποστολικής Έδρας του αγίου Μάρκου.  2) Το μαρτύριο του αγίου Ιωάννου του στρατιώτου.</p>

    <p>1) Την ημέρα αυτή του έτους 822 μ.Χ. κοιμήθηκε ο αγνός πατέρας αββάς Συμεών Β΄, 51ος πάπας της Αποστολικής Έδρας του αγίου Μάρκου. Οι γονείς του ήταν ορθόδοξοι χριστιανοί ευγενείς της Αλεξανδρείας. Γαλουχήθηκε με το γάλα της πίστεως από την παιδική του ηλικία και διδάχθηκε τα δόγματα της Εκκλησίας. Επέλεξε τη μοναστική ζωή· έτσι πήγε στην έρημο της Σκήτης. Έγινε μοναχός στο κελί του προκατόχου του αββά Ιακώβ του πατριάρχου. Συγκατοίκησε με τον αββά Ιακώβ επί πολλά έτη, κατά τη διάρκεια των οποίων σκληραγώγησε το σώμα του με έντονη ασκητική ζωή και πολλές μετάνοιες.  Όταν ο αββάς Μάρκος Β΄ έγινε πατριάρχης, ζήτησε τον άγιο Συμεών από τον πνευματικό του πατέρα αββά Ιακώβ, καθώς ο άγιος Συμεών έχαιρε εκτιμήσεως για το καλό του όνομα και την ορθή κρίση του. Έτσι, έμεινε με τον αββά Μάρκο μέχρι την΄κοίμησή του τελευταίου. Όταν ο αββάς Ιακώβ, πνευματικός πατέρας του αγίου Συμεών, έγινε πατριάρχης, κράτησε τον αββά Συμεών κοντά του και ευεργετείτο συχνά από αυτόν. Όταν ο αββάς Ιακώβ κοιμήθηκε, οι επίσκοποι, οι ιερείς, και οι γέροντες συμφώνησαν με μια φωνή, μέσα σ’ ένα κλίμα πνευματικής ενότητας, να αναδείξουν πατριάρχη τον πατέρα Συμεών για όσα είχαν δει από αυτόν (όπως τη δίκαιη κρίση και την ορθόδοξη πίστη του) κατά τη διάρκεια της παραμονής του με τους δύο πατριάρχες που προηγήθηκαν. Έτσι. τον άρπαξαν, τον έδεσαν και τον χειροτόνησαν πατριάρχη. Έζησε αγγελική ζωή, η οποία ευχαρίστησε τον Κύριο. Και, καθώς ο Θεός θέλησε να τον αναπαύσει, δεν έμεινε στον θρόνο παρά για πεντέμιση μήνες, και κοιμήθηκε εν ειρήνη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Ιωάννης ο στρατιώτης, ο οποίος ήταν από την πόλη Ασρομπάχ.  Η ευλογία των προσευχών του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα τετάρτη του μηνός Μπάμπα</p>

    <p>1) Το μαρτύριο του αγίου Βάκχου, φίλου του αγίου Σεργίου.</p>

    <p>1) Την ημέρα αυτή μαρτύρησε ο άγιος Βάκχος, φίλος του αγίου Σέργιου. Όταν ο αυτοκράτορας Μαξιμιανός έπιασε τους αγίους αυτούς, τους υπέβαλε σε φρικτά βασανιστήρια. Μετά τους καθαίρεσε από το στράτευμα και τους έστειλε στον Αντίοχο, βασιλέα της Συρίας, ο οποίος φυλάκισε τον άγιο Σέργιο. Επίσης, διέταξε να θανατώσουν τον άγιο Βάκχο, το σώμα του οποίου έγινε βαρύτερο γιατί του έβαλαν πέτρες ώστε να τον πετάξουν στον ποταμό Ευφράτη.  Ο Κύριος προστάτευσε το σώμα του αγίου Βάκχου, και τα κύματα το έφεραν σε μια όχθη κοντά σε δύο αγίους ασκητές, οι οποίοι ήταν αδελφοί. Άγγελος Κυρίου τούς εμφανίστηκε και τους έδωσε εντολή να πάνε και να μεταφέρουν το σώμα του αγίου. Όταν έφτασαν εκεί που ήταν το σώμα, βρήκαν έναν αετό και ένα λιοντάρι να το προστατεύουν. Τα κτήνη πέρασαν ένα ολόκληρο ημερονύκτιο φρουρώντας το χωρίς να το αγγίξουν, αν και ήταν σαρκοβόρα, γιατί είχαν διαταγή από τη Θεία Πρόνοια να προστατεύσουν το σώμα.  Οι δύο άγιοι ασκητές πήραν το σώμα με μεγάλες τιμές, και με ύμνους το έφεραν στο ασκητήριό τους, όπου και το έθαψαν.   Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα πέμπτη του μηνός Μπάμπα</p>

    <p>1) Το μαρτύριο του αγίου Παύλου, πατριάρχου Κωνσταντινουπόλεως.</p>

    <p>1) Την ημέρα αυτή μαρτύρησε ο άγιος Παύλος, πατριάρχης Κωνσταντινουπόλεως, ο οποίος ήταν μαθητής του αββά Αλεξάνδρου, πατριάρχου Κωνσταντινουπόλεως. Αναδείχθηκε πατριάρχης μετά την κοίμηση του αββά Αλεξάνδρου. Όταν ανέβηκε στον πατριαρχικό θρόνο, εξεδίωξε από την Κωνσταντινούπολη και τα περίχωρά της τους οπαδούς της αιρέσεως του Αρείου.  Όταν κοιμήθηκε ο αυτοκράτορας Κωνσταντίνος ο Μέγας, βασίλεψαν στη θέση του οι τρεις γιοι του. Ο Κωνσταντίνος Β΄ βασίλεψε στην Κωνσταντινούπολη, ο Κώνστας στη Ρώμη και ο Κωνστάντιος στη Γαλλία. Ο Κωνσταντίνος Β΄ είχε την ίδια πίστη με τον Άρειο. Λυπήθηκε για όσα είχε κάνει ο αββάς Παύλος στους οπαδούς του Αρείου. Του ζήτησε να σταματήσει να τους αφορίζει, αλλά ο πατριάρχης δεν τον άκουσε. Ο αυτοκράτορας οργίστηκε και τον εξόρισε από την Κωνσταντινούπολη, όπως είχε εξορίσει και τον αββά Αθανάσιο τον Αποστολικό από την Αλεξάνδρεια.  Οι δύο πατριάρχες συναντήθηκαν στη Ρώμη, και πήγαν ενώπιον του αυτοκράτορα Κώνστα για να τον ενημερώσουν για την υπόθεσή τους. Εκείνος έγραψε εξ ονόματός τους μια επιστολή στον αδελφό του, διατάζοντάς τον να τους δεχθεί, απειλώντας τον ότι, εάν δεν τους δεχόταν, δεν θα υπήρχε πλέον ειρήνη αλλά πόλεμος μεταξύ τους. Όταν οι δύο άγιοι ήλθαν στην Κωνσταντινούπολη, έδωσαν την επιστολή στον αυτοκράτορα Κωνσταντίνο, ο οποίος αποδέχθηκε την επιστολή του αδελφού του και τους αποκατέστησε στους θρόνους τους.  Ωστόσο, μετά τη δολοφονία του αδελφού του, αυτοκράτορα Κώνστα, στη Ρώμη, ο Κωνσταντίνος Β΄ εξόρισε και πάλι τον άγιο Παύλο, στη χώρα της Αρμενίας. Λίγες ημέρες αργότερα έστειλε μήνυμα σ’ έναν από τους οπαδούς του Αρείου με τη διαταγή να βρει εκεί τον άγιο Παύλο και να τον φονεύσει. Πράγματι, πήγε και τον βρήκε τη νύκτα και τον στραγγάλισε. Έτσι, ο άγιος Παύλος έλαβε τον στέφανο του μαρτυρίου. Έμεινε πατριάρχης τέσσερα έτη.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα έκτη του μηνός Μπάμπα</p>

    <p>1) Η κοίμηση της δικαίας Άννης, προφήτιδος μητέρας του προφήτου Σαμουήλ.</p>

    <p>1) Την ημέρα αυτή κοιμήθηκε η δικαία Άννα, η προφήτις και μητέρα του προφήτου Σαμουήλ. Η δικαία αυτή γυναίκα ήταν από τη φυλή Λευΐ. Την παντρεύτηκε ο Ελκανά, γιος του Ιερεμεήλ. Ο Ελκανά είχε επίσης άλλη μία σύζυγο ονόματι Φεννάνα. Η Άννα δεν είχε παιδιά, καθώς ήταν στείρα. Η Φεννάνα τη λοιδορούσε συνεχώς για το ότι ήταν άτεκνη. Η Άννα από τη λύπη της έκλαιγε και δεν έτρωγε. Ο σύζυγός της Ελκανά την παρηγορούσε λέγοντάς της: «Γιατί κλαις; Γιατί δεν τρώς; Και γιατί θλίβεται η καρδιά σου; Δεν είμαι για σένα περισσότερο από δέκα γιους;» (1 Σαμουήλ [= 1 Βασιλειών] 1:8).  Η Άννα δεν δέχθηκε την παρηγοριά του και πήγε στον οίκο του Κυρίου όταν εκεί ιερέας ήταν ο Ηλί. Η Άννα προσευχήθηκε και έκλαψε ενώπιον του Κυρίου. Κατόπιν έκανε τάμα λέγοντας: «Κύριε των δυνάμεων, εάν χαρίσεις στη δούλη Σου γιο, θα τον δώσω στον Κύριο για όλες τις ημέρες της ζωής του» (1 Σαμ. 1:11).  Ο ιερέας Ελί την παρατηρούσε καθώς στεκόταν σιωπηλή, αφού προσευχόταν εσωτερικά, καρδιακά. Ο Ελί την πέρασε για μεθυσμένη και την επέπληξε, αλλά εκείνη του είπε: «Όχι, κύριέ μου, είμαι μια γυναίκα με το πνεύμα γεμάτο θλίψη. Δεν έχω πιει ούτε κρασί ούτε κάποιο ποτό που φέρνει μέθη, αλλά έχω εκχύσει το πνεύμα μου ενώπιον του Κυρίου». Ο Ηλί τής απάντησε: «Ύπαγε εν ειρήνη, και ο Θεός του Ισραήλ ας ικανοποιήσει το αίτημά σου» (1 Σαμ. 1:17). Η Άννα πίστεψε στα λόγια του και γύρισε σπίτι. Ύστερα έμεινε έγκυος και γέννησε γιο, στον οποίο έδωσε το όνομα Σαμουήλ, που ερμηνεύεται ως «αυτό που ζητήθηκε από τον Θεό», επειδή είχε πει: «Τον ζήτησα από τον Θεό».  Όταν ο Σαμουήλ απογαλακτίστηκε, τον πήγε στον οίκο του Κυρίου, όπως το είχε τάξει. Έδωσε το παιδί στον ιερέα Ελί λέγοντάς του: «Είμαι η γυναίκα η οποία στεκόταν δίπλα σου προσευχόμενη στον Κύριο. Προσευχόμουν για το παιδί αυτό, και ο Κύριος ικανοποίησε το αίτημά μου. Γι’ αυτό, το αφιερώνω στον Κύριο· όσο ζει θα είναι αφιερωμένο στον Κύριο» (1 Σαμ. 1:26-28). Κατόπιν ύμνησε τον Κύριο με τη γνωστή ωδή που αποδίδεται σ’ αυτήν. Έζησε μετά μια ζωή ευάρεστη στον Θεό, και κοιμήθηκε εν ειρήνη.</p>

    <p>Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εβδόμη του μηνός Μπάμπα</p>

    <p>1) Η κοίμηση του αγίου Παύλου του εκ Θμούεως.</p>

    <p>1) Την ημέρα αυτή κοιμήθηκε ο αββάς Παύλος που ήταν από την πόλη Θμούι. Καθώς από νεαρή ηλικία έκλινε προς τον μονήρη βίο, πήγε στο όρος Ανσένα. Εκεί έζησε μαζί με τον υποτακτικό του Ιεζεκιήλ, ο οποίος έγινε μάρτυρας των αρετών του.  Εξαιτίας της υπερβάλλουσας αγάπης του προς τον Κύριο Χριστό, στον Οποίο ανήκει η δόξα, σκληραγώγησε το σώμα του με την άσκηση, αφήνοντας τα γήινα, με τη νηστεία και με πολλή προσευχή, κατά τρόπο που υπερέβαινε την ανθρώπινη αντοχή. Γι’ αυτό, αξιώθηκε να του εμφανισθεί ο Κύριος Χριστός και να τον ευλογήσει για την όλη του βιοτή, τη βιοτή εκείνων που είναι τέλειοι και αγωνίζονται κατά της σαρκός, του κόσμου και του διαβόλου, μέχρι που τα υπερνικούν. Ο άγιος Παύλος είπε στον Κύριο: «Όλα αυτά οφείλονται στη φροντίδα Σου, Δημιουργέ και Σωτήρα του ανθρωπίνου γένους, που πέθανες για χάρη ημών των αναξίων και αμαρτωλών». Ο Κύριος Χριστός τον παρηγόρησε και τον ενίσχυσε.  Όταν ο πατέρας μας άγιος Παΐσιος πήγε στο όρος Ανσένα, συνδέθηκε με τον άγιο αββά Παύλο. Ο Κύριος Χριστός είπε στον αββά Παύλο: «Το σώμα σου θα ταφεί μαζί το σώμα του εκλεκτού μου Παϊσίου». Όταν ο αββάς Παύλος κοιμήθηκε, το σώμα του τοποθετήθηκε μαζί με το σώμα του αγίου Παϊσίου.  Όταν θέλησαν να μεταφέρουν το σώμα του αγίου Παϊσίου στην έρημο του αγίου Μακαρίου στη Σκήτη, το έβαλαν σε μια βάρκα και άφησαν πίσω το σώμα του αγίου Παύλου· όμως, η βάρκα δεν ξεκινούσε, μέχρι που έφεραν και το σώμα του αγίου Παύλου και το έβαλαν δίπλα στο σώμα του αγίου Παϊσίου. Κατόπιν έφεραν έφεραν και τα δύο σώματα στην έρημο της Σκήτης.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα ογδόη του μηνός Μπάμπα</p>

    <p>1) Το μαρτύριο του αγίου Μάτρα.  2) Μνήμη του αγίου αββά Ωρ, της αγίας Σωσάννης και των τέκνων αυτής, και του αγίου αββά Αγάθωνος του ερημίτου.</p>

    <p>1) Την ημέρα αυτή μαρτύρησε ο άγιος γέρων Μάτρας. Ήταν κάτοικος Αλεξανδρείας και πιστός χριστιανός. Όταν έγινε αυτοκράτορας ο Δέκιος, επέβαλε την ειδωλολατρία. Υπέβαλε σε θλίψεις τους χριστιανούς σε κάθε τόπο. Όταν το διάταγμά του έφθασε στην Αλεξάνδρεια, άρχισε επίσης διωγμός κατά των χριστιανών της πόλης.  Κάποιοι λοιπόν κατηγόρησαν τον άγιο Μάτρα. Ο διοικητής έφερε ενώπιόν του τον άγιο για να τον ρωτήσει για την πίστη του. Ο άγιος Μάτρας ομολόγησε ότι ο Κύριος Χριστός είναι αληθινός Θεός εκ Θεού αληθινού. Ο διοικητής τον διέταξε να προσφέρει λατρεία στα είδωλα και του υποσχέθηκε πολλά χρήματα. Όταν εκείνος αρνήθηκε, τον απείλησε ότι θα τον τιμωρήσει, αλλά και πάλι ο άγιος δεν απαρνήθηκε την πίστη του. Έκραξε μάλιστα στον διοικητή: «Δεν λατρεύω άλλον από τον Κύριο Χριστό, ποιητήν ουρανού και γης». Τότε ο διοικητής οργίστηκε και διέταξε να τον δείρουν. Αφού τον έδειραν ανηλεώς, τον κρέμασαν από τα χέρια. Έπειτα τον έκλεισαν στη φυλακή και του έκαψαν το πρόσωπο και τους κροτάφους με μια πυρωμένη βέργα. Τελικά, επειδή επέμενε να μην απαρνείται την πίστη του, τον αποκεφάλισαν έξω από την πόλη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου άββα Ωρ, η μνήμη της αγίας Σωσάννης και των τέκνων αυτής, που μαρτύρησαν στο Ταμούχ, και η μνήμη του αγίου Αγάθωνος του ερημίτου.  Οι προσευχές τους ας είναι μαζί με όλους μας, και ας δοξάζεται αιώνια ο Θεός μας. Αμήν.</p>

    <p>Ημέρα ενάτη του μηνός Μπάμπα</p>

    <p>1) Η κοίμηση του αγίου Ευμενίου, εβδόμου πάπα της Αποστολικής Έδρας του αγίου Μάρκου.  2) Η έκλειψη ηλίου κατά το έτος 1242 μ.Χ.  3) Μνήμη του αγίου Συμεών του επισκόπου.</p>

    <p>1) Την ημέρα αυτή κατά το έτος 146 μ.Χ. κοιμήθηκε ο άγιος Ευμένιος, έβδομος πάπας της Αποστολικής Έδρας του αγίου Μάρκου. Ο πάπας Αβράμιος, πέμπτος πάπας, τον χειροτόνησε διάκονο. Στον βαθμό αυτό υπηρέτησε επί δέκα έτη. Όταν ο άγιος Ιούστος έγινε ο έκτος πάπας, παρατήρησε πώς ο Ευμένιος διέπρεπε στη γνώση και την πίστη. Έτσι, τον χειροτόνησε ιερέα και του εμπιστεύθηκε τη διδαχή των πιστών της Εκκλησίας της Αλεξανδρείας. Του ζήτησε ακόμη να τους φροντίζει και να τους καθοδηγεί στις αρχές της ορθοδόξου πίστεως.  Όταν κοιμήθηκε ο πάπας Ιούστος, ο πατέρας αυτός (ο άγιος Ευμένιος) εξελέγη πατριάρχης. Παρέδωσε τη φροντίδα των εκκλησιών και τη διδαχή των πιστών στον πατέρα Μαρκιανό, ο οποίος αργότερα τον διαδέχθηκε. Ο άγιος βοηθούσε πάντοτε ώστε να γυρνούν στον ορθό δρόμο οι παραστρατημένοι αμαρτωλοί, και εξηγούσε με απλό τρόπο στους ειδωλολάτρες τη θεότητα του Κυρίου μας Ιησού Χριστού και τη μετοχή Του στη θεία ουσία. Έμεινε στον πατριαρχικό θρόνο επί δεκατρία έτη και κοιμήθηκε εν ειρήνη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα κατά το έτος 1242 μ.Χ., κατά τη διάρκεια της βασιλείας τού Ελ-Σάλεχ Αγιούμπ και της πατριαρχείας του αββά πατριάρχη Κυρίλλου Γ΄, 75ου πάπα της Αποστολικής Έδρας του αγίου Μάρκου, έλαβε χώρα κάτι φοβερό για όλο τον κόσμο, που άφησε κατάπληκτους όσους το είδαν ή το άκουσαν. Ο ήλιος άρχισε βαθμιαία να σκοτεινιάζει, μέχρι που το σκοτάδι απλώθηκε παντού και τα αστέρια φαίνονταν μέσα στη μέρα.  Οι άνθρωποι άναψαν λάμπες, κυριευμένοι από μεγάλο φόβο. Έκραξαν στον Παντοδύναμο Θεό με όλη τους την καρδιά, ζητώντας τον οίκτο και το έλεός Του. Ο Κύριος τους ελέησε. Πήρε από πάνω τους τον φόβο, το σκοτάδι έφυγε όλο μεμιάς, και αποκαλύφθηκε και πάλι ο ήλιος, φωτίζοντας τον κόσμο· έτσι, οι λάμπες σβήστηκαν. Αυτά συνέβησαν από τις 8:30 π.μ. ώς τις 9:30 π.μ. Οι άνθρωποι δόξασαν τον Θεό, ο Οποίος τους δοκίμασε μεν πολύ, όμως δεν ενέργησε κατά τις αμαρτίες τους αλλά κατά το έλεος και τη μακροθυμία Του.  Σε Αυτόν ανήκει η δόξα εν τη Εκκλησία Του. Αμήν. .   3) Την αυτή ημέρα τελείται η μνήμη του αγίου Συμεών του επισκόπου.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>









    <p>Ημέρα δεκάτη του μηνός Μπάμπα</p>

    <p>1) Το μαρτύριο του αγίου Σεργίου, φίλου του αγίου Βάκχου.</p>

    <p>1) Την ημέρα αυτή μαρτύρησε ο άγιος Σέργιος, φίλος του αγίου Βάκχου. Ήταν υψηλόβαθμος αξιωματικός, που είχε πάρει προαγωγή για το ανάκτορο του αυτοκράτορα Μαξιμιανού, ο οποίος του έδειξε μεγάλη εύνοια. Επειδή ο αυτοκράτορας αυτός ήταν ειδωλολάτρης και αυτοί οι δύο άγιοι ήταν άνθρωποι της πίστης, τους έστειλε στον Αντίοχο, βασιλιά της Συρίας, για να τους βασανίσει και να τους θανατώσει εάν δεν απαρνούνταν την πίστη τους.  Ο Αντίοχος υπέβαλε τον άγιο Βάκχο σε φρικτά βασανιστήρια και, καθώς δεν μπόρεσε να τον κάνει να αρνηθεί την πίστη του, διέταξε τους άντρες του να τον θανατώσουν. Τον φόνευσαν και πέταξαν το σώμα του στον ποταμό Ευφράτη. Τα κύματα έφεραν το σώμα σε μια όχθη κοντά σε δύο αγίους ασκητές, οι οποίοι ήταν αδελφοί. Άγγελος Κυρίου τούς εμφανίστηκε και τους έδωσε εντολή να πάνε και να μεταφέρουν το σώμα του αγίου. Όταν έφτασαν εκεί που ήταν το σώμα, βρήκαν έναν αετό και ένα λιοντάρι να το προστατεύουν. Τα κτήνη πέρασαν ένα ολόκληρο ημερονύκτιο φρουρώντας το χωρίς να το αγγίξουν, αν και ήταν σαρκοβόρα, γιατί είχαν διαταγή από τη Θεία Πρόνοια να προστατεύσουν το σώμα. Οι δύο άγιοι ασκητές πήραν το σώμα με μεγάλες τιμές, και με ύμνους το έφεραν στο ασκητήριό τους, όπου και το έθαψαν.  Ο άγιος Σέργιος ήταν περίλυπος για τον φίλο του Βάκχο, έως ότου τον είδε στον ύπνο του να είναι μέσα σ’ ένα όμορφο ανάκτορο και να εκπέμπει εκτυφλωτικό φως· έτσι, η ψυχή του είχε τύχει μεγάλης αναπαύσεως. Αργότερα, ο διοικητής διέταξε να τρυπήσουν με καρφιά τα πόδια του αγίου Σέργιου και να τον στείλουν στην πόλη Ελ-Ρουσαφά δεμένον στις ουρές των αλόγων. Το αίμα του έρρεε κάτω στο έδαφος. Στον δρόμο τους, συνάντησαν μία νεαρή παρθένο, η οποία τους έδωσε νερό να πιουν. Όταν η παρθένος είδε σε ποια κατάσταση βρισκόταν ο άγιος, τον συμπόνεσε και λυπήθηκε για τα νιάτα του και την ωραία του μορφή. Ο άγιος της είπε: «΄Ελα, ακολούθησέ με στο Ελ-Ρουσαφά, για να πάρεις το σώμα μου», και εκείνη τον ακολούθησε. Ο διοικητής τού Ελ-Ρουσαφά ήταν φίλος του αγίου Σεργίου, και είχε πάρει το αξίωμα αυτό χάρη στον άγιο Σέργιο. Ο διοικητής προσπάθησε να τον πείσει να αλλάξει στάση, ώστε να σώσει τη ζωή του. Όταν ο άγιος Σέργιος δεν δέχθηκε τις παραινέσεις του, διέταξε να τον αποκεφαλίσουν. Η παρθένος εκείνη ήλθε και μάζεψε το αίμα που έρρευσε από την ιερή κάρα του και το φύλαξε σε μια μάλλινη θήκη.  Το τίμιο σώμα φυλάχθηκε μέχρι το τέλος των διωγμών, Τότε έκτισαν προς τιμήν του ναό στο Ελ-Ρουσαφά. Ο ναός εγκαινιάστηκε από 15 επισκόπους. Το τίμιο σώμα το τοποθέτησαν σε μαρμάρινη λάρνακα. Όσοι ήταν παρόντες έδωσαν τη μαρτυρία ότι από το σώμα του έρρευσε έλαιο που ευωδίαζε, το οποίο θεράπευσε τους ασθενείς.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα ενδεκάτη του μηνός Μπάμπα</p>

    <p>1) Η κοίμηση του αγίου Ιακώβου, πατριάρχου Αντιοχείας.  2) Η κοίμηση της αγίας Πελαγίας.</p>

    <p>1) Την ημέρα αυτή κοιμήθηκε ο άγιος πατέρας αββάς Ιάκωβος, πατριάρχης Αντιοχείας. Τον βρήκαν μεγάλες δοκιμασίες, και εξορίστηκε επειδή περιφρουρούσε την ορθόδοξη πίστη. Αφού έμεινε στην εξορία για κάποιο χρονικό διάστημα, οι κάτοικοι της Αντιόχειας συγκεντρώθηκαν και τον έφεραν πίσω. Κατόπιν οι οπαδοί του Αρείου τον εξόρισαν εκ νέου, με αποτέλεσμα να μείνει στην εξορία για επτά ακόμα έτη. Πέθανε εν ειρήνη.</p>

    <p>Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα κοιμήθηκε η αγία Πελαγία. Η δικαία αυτή γυναίκα γεννήθηκε στην πόλη της Αντιόχειας από γονείς ειδωλολάτρες. Εκτός από διεφθαρμένη πίστη, είχε και διεφθαρμένο βίο.  Κάποτε συνάντησε έναν άγιο επίσκοπο ονόματι Παύλο, ο οποίος της κήρυξε τον λόγο του Θεού. Διά του Παύλου πίστεψε στον Κύριο Χριστό, και εξομολογήθηκε σ’ αυτόν όλα όσα είχε κάνει στη ζωή της. Ο επίσκοπος την ενίσχυσε και τη δίδαξε να μην απελπίζεται, αλλά να μετανοήσει ειλικρινά και αταλάντευτα. Κατόπιν τη βάπτισε εις το όνομα του Πατρός και του Υιού και του Αγίου Πνεύματος και η Πελαγία φωτίστηκε από τη χάρη του βαπτίσματος. Ακολούθησε ζωή μετανοίας, με σταθερή καρδιά και σαφή προσανατολισμό. Σκληραγώγησε το σώμα της με επίπονη άσκηση.  Αφού ενεδύθη το ανδρικό ράσο, πήγε στα Ιεροσόλυμα και προσκύνησε στους ναούς της. Μετά συναντήθηκε με τον αββά Αλέξανδρο, πατριάρχη Ιεροσολύμων, ο οποίος την έστειλε σε μία από τις γυναικείες μονές κοντά στα Ιεροσόλυμα. Έμεινε εκεί επί 40 έτη και κοιμήθηκε εν ειρήνη.</p>

    <p>Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν..</p>



    <p>Ημέρα δωδεκάτη του μηνός Μπάμπα</p>

    <p>1) Η κοίμηση του αββά Δημητρίου Α΄, δωδεκάτου πάπα Αλεξανδρείας.  2) Το μαρτύριο του ευαγγελιστού Ματθαίου.  3) Μνήμη του αρχαγγέλου Μιχαήλ.</p>

    <p>1) Την ημέρα αυτή κατά το έτος 224 μ.Χ. κοιμήθηκε ο άγαμος και αγνός πατέρας, ο αγωνιστής κατά των παθών και νικητής της φύσεως, αββάς Δημήτριος Α΄, δωδέκατος πάπας Αλεξανδρείας. Ο άγιος αυτός ήταν ένας αγράμματος αγρότης, και είχε παντρευτεί. Έζησε με τη σύζυγό του επί 47 έτη έως ότου εξελέγη πατριάρχης. Με τη σύζυγό του δεν είχαν γενετήσιες σχέσεις, αλλά καθ’ όλη τη διάρκεια εκείνης της μακράς περιόδου τηρήθηκαν παρθένοι και αγνοί, γεγονός το οποίο κανένας δεν γνώριζε.  Όταν πλησίαζε η κοίμηση του αγίου Ιουλιανού, ενδεκάτου πάπα, άγγελος Κυρίου εμφανίστηκε σε όραμα στον άγιο Ιουλιανό και του είπε για τον άγιο αυτό και ότι έπρεπε να γίνει ο επόμενος πατριάρχης. Του έδωσε σημείο λέγοντάς του: «Αύριο θα έλθει κάποιος σε σένα έχοντας ένα τσαμπί σταφύλι. Κράτα τον και προσευχήσου γι’ αυτόν». ΄Οταν ξύπνησε, είπε στους επισκόπους και τους ιερείς που ήταν κοντά του για το όραμα αυτό.  Έτσι, ο άγιος Δημήτριος βρήκε την επόμενη ημέρα ένα τσαμπί σταφύλι που ήταν εκτός της εποχής. Το πήγε στον άγιο Ιουλιανό, για να λάβει την ευλογία του. Ο πατέρας πατριάρχης τον πήρε από το χέρι και είπε σε όσους ήταν παρόντες: «Αυτός είναι ο πατριάρχης σας, που θα είναι μετά από μένα». Κατόπιν προσευχήθηκε γι’ αυτόν. Δεν τον άφησαν να φύγει και τον κράτησαν μαζί τους μέχρι την κοίμηση του αββά Ιουλιανού, μετά την οποία ανέδειξαν πατριάρχη τον άγιο Δημήτριο. Όταν ολοκληρώθηκαν οι ευχές της χειροτονίας του σε επίσκοπο, ο άγιος Δημήτριος γέμισε από ουράνια χάρη. Ο Κύριος φώτισε τον νου του, ώστε να μάθει ανάγνωση και γραφή. Μελέτησε τα βιβλία της Εκκλησίας και την ερμηνεία τους. Όταν κήρυττε, λόγοι χάριτος έρρεαν από το στόμα του.  Ο άγιος Δημήτριος καθιέρωσε τον υπολογισμό με βάση τον οποίο καθορίστηκαν οι περίοδοι των νηστειών σε σταθερή βάση. Οι χριστιανοί συνήθιζαν να νηστεύουν κατά τις άγιες 40 ημέρες, δηλαδή κατά τη Μεγάλη Τεσσαρακοστή, ακριβώς μετά την εορτή των Θεοφανείων, όπως ο Κύριος Χριστός νήστευσε μετά τη βάπτισή Του. Μετά νήστευαν χωριστά κατά την εβδομάδα των Παθών και εόρταζαν το χριστιανικό Πάσχα την Κυριακή μετά το εβραϊκό Πάσχα.  Μερικοί χριστιανοί συνήθιζαν να εορτάζουν το Πάσχα κατά τη δεκάτη τετάρτη του μηνός Νισάν (Απριλίου)· κάτι τέτοιο σήμαινε ότι εόρταζαν μαζί με τους Εβραίους και δεν αναγνώριζαν ότι το χριστιανικό Πάσχα έπρεπε να εορτάζεται εις ανάμνησιν της Αναστάσεως του Κυρίου Χριστού, η οποία έγινε μετά το μωσαϊκό Πάσχα. Για τον λόγο αυτό, ο πάπας Δημήτριος ενδιαφέρθηκε να καθιερώσει μια σταθερή βάση για τις νηστείες και τις μεγάλες χριστιανικές εορτές. Έτσι, προσέθεσε τη νηστεία της Μεγάλης Εβδομάδας στη νηστεία της Μεγάλης Τεσσαρακοστής.  Για το ζήτημα αυτό ο πάπας Δημήτριος έστειλε σχετικές επιστολές στον Αγάπιο, επίσκοπο Ιεροσολύμων· στον Μάξιμο, πατριάρχη Αντιοχείας· στον πατριάρχη Ρώμης, και σε άλλους. Όλοι ενέκριναν την πρότασή του και συνέχισαν να ακολουθούν τους κανόνες του μέχρι σήμερα. Η Εκκλησία της Ρώμης παρεξέκλινε από τον κανόνα αυτό και ακολουθεί, από τον 16ο αιώνα, το Γρηγοριανό Ημερολόγιο. Στους πάπες της Κοπτικής Εκκλησίας ανήκε η πρώτη τιμή για τον καθορισμό της ημέρας του Πάσχα· έτσι, έστελναν τα πασχάλια μηνύματά τους σε όλο τον κόσμο, ώστε οι χριστιανοί να εορτάζουν το Πάσχα την ίδια ημέρα, μέσα σε μια οικουμενική χαρά.  Ο Θεός ήταν μαζί με τον αββά Δημήτριο λόγω της καθαρότητάς του. Του χάρισε λοιπόν το εξής δώρο: Κοντά στο τέλος της Θείας Λειτουργίας, όταν οι πιστοί προσέρχονταν να κοινωνήσουν, συνήθιζε να βλέπει τον Κύριο Χριστό να προωθεί απαλά με το χέρι Του όσους ήταν άξιοι. Αν όμως κάποιος προσερχόταν να κοινωνήσει χωρίς να είναι άξιος, ο Κύριος αποκάλυπτε στον πάπα τις αμαρτίες του προσερχομένου και ο πάπας δεν του επέτρεπε να κοινωνήσει, μέχρι να εξομολογηθεί τις αμαρτίες του. Ο πάπας τον νουθετούσε για τις αμαρτίες του λέγοντάς του: «Να αποστραφείς τις αμαρτίες σου και να μετανοήσεις· μετά, έλα να κοινωνήσεις». Κατά την πατριαρχεία του, το πολυπληθές ποίμνιό του καθοδηγήθηκε ορθά στην πνευματική του ζωή.  Επειδή επέπληττε πολύ τους αμαρτωλούς και τους προέτρεπε στη μετάνοια και την αγνότητα, μερικοί από αυτούς παραπονούνταν λέγοντας: «Ο άνθρωπος αυτός είναι έγγαμος· πώς μπορεί να μας επιπλήττει;». Ο Παντοδύναμος Θεός θέλησε να τους αποκαλύψει τις αρετές του· έτσι, άγγελος Κυρίου τον επισκέφθηκε τη νύκτα και του είπε: «Δημήτριε, μη φροντίζεις για τη σωτηρία σου και αφήνεις τους άλλους να καταστρέφονται από την αμφιβολία τους». Ο πατέρας τού ζήτησε να διευκρινίσει τη φράση του και ο άγγελος του είπε: «Πρέπει να αποκαλύψεις στον κόσμο το μυστήριο που αφορά στη σχέση σου με τη σύζυγό σου, ώστε να άρεις την αμφιβολία τους για σένα». Την επομένη το πρωί, είπε στους πιστούς να μη φύγουν μετά το τέλος της Θείας Λειτουργίας. Πήρε τα αναψοκοκκινισμένα κάρβουνα το τοποθέτησε στο σάλι της συζύγου του και στον χιτώνα του, και μετά έκαναν μαζί τον γύρο της εκκλησίας, τα ρούχα τους όμως δεν καίγονταν. Οι πιστοί έμειναν έκθαμβοι με το θαύμα αυτό. Ο άγιος Δημήτριος τούς είπε ότι ο ίδιος και η σύζυγός του, παρότι παντρεμένοι, δεν είχαν γενετήσιες σχέσεις. Η αμφιβολία έφυγε από τους πιστούς, οι οποίοι συνειδητοποίησαν την αγνότητα και την παρθενία του πατέρα αυτού.  Επί των ημερών του αγίου Δημητρίου παρουσιάστηκαν ορισμένοι που του αντιτάχθηκαν. Αυτοί ήταν ο Κλήμης, ο Ωριγένης, ο Οριανός και άλλοι, οι οποίοι συνέγραψαν απαράδεκτα βιβλία· έτσι, τους αφόρισε.  Κατά τη διάρκεια της πατριαρχείας του δεν σταμάτησε να διδάσκει και να στηρίζει το ποίμνιό του στην ορθόδοξη πίστη. Όταν πια είχε γεράσει και οι δυνάμεις του έδειχναν να τον εγκαταλείπουν, τον μετέφεραν με φορείο στην εκκλησία για να διδάξει τους πιστούς. Ήταν 105 ετών, εκ των οποίων τα 15 ήταν άγαμος, τα 47 έγγαμος πριν γίνει πατριάρχης, και τα 43 στην πατριαρχεία. Τότε κοιμήθηκε εν ειρήνη  Οι ευλογίες των προσευχών του ας είναι μαζί μας. Αμήν.  2) Την αυτή ημέρα μαρτύρησε ο ευαγγελιστής Ματθαίος, ο οποίος ήταν ένας από τους δώδεκα μαθητές και είχε το όνομα Λευΐ. Ήταν εκείνος που καθόταν στο τελώνιο έξω από την πόλη της Καπερναούμ και ο Κύριος του είπε: «Ακολούθησέ με». Ο ευαγγελιστής Ματθαίος τα άφησε όλα, σηκώθηκε, και Τον ακολούθησε. Ακολούθως οργάνωσε μεγάλη δεξίωση στο σπίτι του για τον Κύριο Χριστό. Αυτό έκανε τους Φαρισαίους να σχολιάζουν με ψιθύρους κατά του Κυρίου και να λένε στους μαθητές Του: «Γιατί ο διδάσκαλός σας τρώει και πίνει με τους τελώνες και τους αμαρτωλούς;». Ο Ιησούς τούς απάντησε λέγοντας: «Δεν έχουν ανάγκη από γιατρό οι υγιείς αλλά οι άρρωστοι. Δεν έχω έλθει για να καλέσω τους δικαίους αλλά τους αμαρτωλούς σε μετάνοια» (Λουκ. 5:27-32).  Ο ευαγγελιστής Ματθαίος κήρυξε στην Παλαιστίνη, την Τύρο και τη Σιδώνα. Κατόπιν πήγε στην Αιθιοπία. Εισήλθε στην πόλη των ιερέων και τους μετέστρεψε στη γνώση του Θεού. Όταν θέλησε να μπει στην πόλη, συνάντησε έναν νέο, ο οποίος του είπε: «Δεν θα μπορέσεις να μπεις στην πόλη εκτός αν ξυρίσεις το κεφάλι σου και κρατάς κλαδιά φοίνικα στο χέρι σου». Ο ευαγγελιστής έκανε ό,τι του είπε ο νέος. Καθώς σκεφτόταν σχετικά με αυτό που τον είχε συμβουλεύσει, του εμφανίσθηκε ο Κύριος Χριστός με τη μορφή του νέου τον οποίο είχε συναντήσει νωρίτερα, και αφού τον ενδυνάμωσε και τον παρηγόρησε, εξαφανίστηκε. Ο ευαγγελιστής συνειδητοποίησε ότι εκείνος ο νέος ήταν αυτός ο ίδιος ο Κύριος της Δόξης.  Έπειτα εισήλθε στην πόλη ως ένας από τους ιερείς της. Πήγε στον ναό του Απόλλωνα, βρήκε τον αρχιερέα, και συνομίλησαν σχετικά με τα είδωλα που λάτρευαν. Του εξήγησε ότι τα είδωλα δεν άκουγαν ή δεν αισθάνονταν τίποτε και ότι ο αληθινός Παντοκράτωρ Κύριος είναι Εκείνος ο οποίος δημιούργησε τον ουρανό και τη γη. Ο Κύριος έκανε δι’ αυτού το εξής θαύμα: Κατέβηκε σ’ αυτούς ένα τραπέζι από τον ουρανό, και ένα μεγάλο φως έλαμψε γύρω τους. Όταν ο ιερέας Ερμής είδε το θαύμα αυτό, τον ρώτησε: «Ποιο είναι το όνομα του Θεού σου;». Ο απόστολος αποκρίθηκε: «Ο Θεός μου είναι ο Κύριος Χριστός». Ο ιερέας Ερμής πίστεψε στον Χριστό και τον ακολούθησαν πολλοί.  Όταν ο διοικητής της πόλης το έμαθε αυτό, διέταξε να τους κάψουν. Τότε όμως συνέβη να πεθάνει ο γιος του. Ο ευαγγελιστής και απόστολος Ματθαίος προσευχήθηκε και ικέτευσε τον Θεό να αναστήσει τον γιο. Ο Κύριος του απάντησε ανασταίνοντας το παιδί εκ νεκρών. Όταν ο διοικητής το είδε αυτό, πίστεψε ο ίδιος και οι υπόλοιποι κάτοικοι της πόλης. Ο άγιος Ματθαίος, αφού τους βάπτισε, χειροτόνησε έναν επίσκοπο και ιερείς, και τους έκτισε εκκλησία.  Αφού κήρυξε σε άλλες χώρες, επέστρεψε στην Ιερουσαλήμ. Μερικοί από τους Εβραίους που είχαν δεχθεί το κήρυγμά του και είχαν πιστέψει και βαπτιστεί από αυτόν, του ζήτησαν να καταγράψει ό,τι τους είχε κηρύξει. Έγραψε στα εβραϊκά την αρχή του Ευαγγελίου που αποδίδεται σ’ αυτόν, αλλά δεν το τελείωσε. Λέγεται ότι το ολοκλήρωσε κατά τη διάρκεια του κηρύγματός του στην Ινδία, κατά το πρώτο έτος της βασιλείας του Κλαυδίου και το ένατο έτος μετά την Ανάληψη του Κυρίου. Το μαρτύριό του συνετελέσθη με λιθοβολισμό από τα χέρια του ίδιου του διοικητή Ιούστου, και το σώμα του ετάφη στην Καρθαγένη της Καισαρείας, σε τόπο ιερό, από ορισμένους πιστούς.</p>

    <p>Οι προσευχές του είναι μαζί μας. Αμήν.</p>

    <p>3) Τη δωδεκάτη ημέρα εκάστου Κοπτικού μήνα μνημονεύουμε τον ένδοξο αρχάγγελο Μιχαήλ, τον αρχηγό των επουρανίων Δυνάμεων, ο οποίος ίσταται πάντοτε ενώπιον του θρόνου της Θείας Μεγαλειότητος πρεσβεύοντας για το γένος των ανθρώπων.</p>

    <p>Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τρίτη του μηνός Μπάμπα</p>

    <p>1) Η κοίμηση του αγίου Ζαχαρία του μοναχού.</p>

    <p>1) Την ημέρα αυτή κοιμήθηκε ο άγιος Ζαχαρίας ο μοναχός. Το όνομα του πατέρα του ήταν Ικάρυος. Παρότι παντρεμένος ο Ικάριος, λαχταρούσε τη μοναστική ζωή. Είπε στη σύζυγό του γι’ αυτό που τον απασχολούσε κι εκείνη συμφώνησε μαζί του. Ο Ικάρυος είχε έναν γιο ονόματι Ζαχαρία, και μια κόρη. Άφησε τα παιδιά του με τη μητέρα τους και πήγε στην έρημο της σκήτης, όπου έγινε μοναχός από τα χέρια ενός αγίου γέροντος.  Μετά από λίγο απλώθηκε στη χώρα μεγάλος λιμός και η σύζυγος πήρε τα δύο παιδιά και ήρθε στην έρημο, όπου ήταν ο πατέρας τους Ικάρυος. Του παραπονέθηκε για τα βάσανα που τη βρήκαν με τον λιμό και του έδωσε τα παιδιά. Ο Ικάρυος όμως της είπε: «Ο Θεός έχει χωρίσει τα δύο παιδιά μεταξύ μας. Πάρε εσύ το κορίτσι και άφησε το αγόρι σ’εμένα». Η γυναίκα πήρε την κόρη της κι έφυγε. Ο Ικάρυος πήρε τον γιο του τον Ζαχαρία και τον έφερε στους γέροντες, οι οποίοι προσευχήθηκαν γι’ αυτόν και προφήτευσαν ότι θα γινόταν ένας τέλειος μοναχός.  Ο Ζαχαρίας μεγάλωσε καλά στην έρημο και προόδευσε σε κάθε αρετή. Επειδή ήταν εξαιρετικά όμορφος και ξανθός στην όψη, υπήρξαν στην έρημο εξαιτίας του πολλά αρνητικά σχόλια από μοναχούς που έλεγαν: «Πώς γίνεται να κατοικεί στην έρημο μεταξύ των μοναχών ένα αγόρι σαν κι αυτό;». Όταν ο άγιος Ζαχαρίας τα άκουσε αυτά, πήγε στη λίμνη Νιτρία, η οποία ήταν πολύ αλμυρή, χωρίς να το πει σε κανέναν. Έβγαλε τα ρούχα του, βούτηξε στη λίμνη, και έμεινε στο νερό για πολλές ώρες. Το χρώμα του έγινε μαύρο και έμοιαζε με λεπρό. Κατόπιν βγήκε απ’ το νερό, φόρεσε τα ρούχα του και πήγε στον πατέρα του, ο οποίος στην αρχή δεν τον αναγνώρισε έως ότου τον παρατήρησε προσεκτικά από κοντά. Όταν τον ρώτησε τι προκάλεσε αυτή την αλλαγή του στην εμφάνιση, ο άγιος Ζαχαρίας του είπε τι είχε κάνει.  Την Κυριακή πήγε με τον πατέρα του στην εκκλησία για να συμμετάσχουν στη Θεία Λειτουργία. Ο Κύριος αποκάλυψε στον άγιο Ισίδωρο, τον ιερέα της Σκήτης, τι είχε κάνει ο άγιος Ζαχαρίας. Θαύμασε, και είπε στους μοναχούς: «Ο Ζαχαρίας κοινώνησε την προηγούμενη Κυριακή ως άνθρωπος, αλλά τώρα έχει γίνει ένας άγγελος».  Ο άγιος Ζαχαρίας κατείχε πολλές αρετές, ιδιαίτερα δε την αρετή της ταπεινώσεως, στην οποία είχε φθάσει σε τέτοιο βαθμό τελειότητας, ώστε να πει γι’ αυτόν ο πατέρας του: «Έχω εργασθεί πολύ στον πνευματικό αγώνα, αλλά ποτέ στην έκταση που το κατόρθωσε ο γιος μου Ζαχαρίας». Ο άγιος Ζαχαρίας έζησε πολύ ασκητική ζωή και αγωνίσθηκε πολύ σκληρά επί 45 έτη. Όταν ήλθε στην έρημο, ήταν επτά ετών, και κοιμήθηκε εν ειρήνη στην ηλικία των 52 ετών.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τετάρτη του μηνός Μπάμπα</p>

    <p>1) Η κοίμηση του αγίου Φιλίππου, ενός εκ των επτά διακόνων.</p>

    <p>1) Την ημέρα αυτή κοιμήθηκε ο άγιος Φίλιππος, ένας εκ των επτά διακόνων, ο οποίος ήταν από την Καισάρεια της Παλαιστίνης. Όταν ο Κύριος Χριστός, στον Οποίο ανήκει η δόξα, πέρασε από εκείνη την περιοχή, ο άγιος Φίλιππος Τον άκουσε να διδάσκει και αμέσως Τον ακολούθησε. Όταν ο Κύριος επέλεξε τους 70 μαθητές και τους έστειλε να κηρύττουν και να θεραπεύουν τους ασθενείς, ο άγιος Φίλιππος ήταν ένας από αυτούς. Οι δώδεκα απόστολοι τον εξέλεξαν ως έναν από τους επτά διακόνους, για να υπηρετεί τις ανάγκες των πιστών.  Ο άγιος Φίλιππος κήρυξε ως απόστολος στις πόλεις της Σαμαρείας και βάπτισε τους κατοίκους τους. Βάπτισε επίσης τον Σίμωνα τον μάγο, ο οποίος οδηγήθηκε στην απώλεια όταν προσπάθησε να αγοράσει με χρήματα το χάρισμα του Αγίου Πνεύματος.  Μια μέρα άγγελος Κυρίου είπε στον άγιο Φίλιππο: «Πήγαινε προς τον νότο, στον δρόμο που συνδέει την Ιερουσαλήμ με τη Γάζα». Ο άγιος ξεκίνησε και πήγε όπως του υπέδειξε ο άγγελος. Στον δρόμο είδε έναν Αιθίοπα που ήταν ευνούχος της Κανδάκης, της βασίλισσας των Αιθιόπων, ο οποίος είχε την επιμέλεια όλων της των θησαυρών και είχε πάει στα Ιεροσόλυμα να προσκυνήσει. Επιστρέφοντας, καθόταν στο άρμα του και διάβαζε τον προφήτη Ησαΐα. Τότε το Άγιο Πνεύμα είπε στον Φίλιππο: «Πλησίασε και προσκολλήσου στο άρμα αυτό». Ο Φίλιππος έτρεξε προς τον ευνούχο και, όταν τον άκουσε να διαβάζει τον προφήτη Ησαΐα, τον ρώτησε: «Καταλαβαίνεις αυτά που διαβάζεις;».  Ο ευνούχος τού απάντησε: «Πώς μπορώ να καταλάβω, αν κάποιος δεν με καθοδηγήσει;», και ζήτησε από τον άγιο να ανέβει στο άρμα και να καθίσει κοντά του. Το χωρίο της Βίβλου το οποίο διάβαζε ήταν το εξής: «Οδηγήθηκε όπως το πρόβατο στη σφαγή, και ήταν άφωνος όπως είναι άφωνο το αρνί μπροστά σ’ αυτόν που θα το κουρέψει. Με τον ίδιο τρόπο δεν άνοιξε το στόμα του. Όταν τον ταπείνωσαν, δεν απάντησε. Ποιος θα κάνει γνωστή τη γενεά του; Η ζωή του φεύγει από τη γη».  Έτσι, ο ευνούχος αποκρίθηκε στον άγιο Φίλιππο λέγοντας: «Σε παρακαλώ, πες μου για ποιον το λέει αυτό ο προφήτης, για τον εαυτό του ή για κάποιον άλλο;». Τότε ο άγιος, παίρνοντας αφορμή από το συγκεκριμένο χωρίο της Βίβλου, ευαγγελίστηκε στον συνομιλητή του τον Ιησού. Κατόπιν, καθώς κατηφόριζαν τον δρόμο, βρέθηκαν κοντά σε νερό. Τότε ο ευνούχος είπε: «Να, εδώ υπάρχει νερό. Τι με εμποδίζει να βαπτιστώ;». Ο άγιος Φίλιππος τού απάντησε: «Αν πιστεύεις με όλη σου την καρδιά, μπορείς να βαπτιστείς». Και ο ευνούχος τού αποκρίθηκε: «Πιστεύω ότι ο Ιησούς Χριστός είναι ο Υιός του Θεού».  Έτσι, ο ευνούχος είπε να σταθεί το άρμα, και μαζί με τον άγιο Φίλιππο κατέβηκαν στο νερό, όπου ο άγιος τον βάπτισε. Όταν βγήκαν από το νερό, το Πνεύμα του Κυρίου άρπαξε τον Φίλιππο· ο ευνούχος δεν τον ξαναείδε πλέον και συνέχισε τον δρόμο του χαρούμενος. ΄Όμως, ο άγιος Φίλιππος βρέθηκε στην Άζωτο και ευαγγελιζόταν όλες τις πόλεις από τις οποίες διερχόταν, μέχρις που έφθασε στην Καισάρεια (Πράξ. 8:26-40).  Ο άγιος διήλθε τις χώρες της Ασίας ευαγγελιζόμενος σ’ αυτές το ζωντανό Ευαγγέλιο. Είχε τέσσερις κόρες, οι οποίες κήρυξαν μαζί του τον λόγο του Θεού. Αφού έφερε στην πίστη πολλούς Εβραίους, Σαμαρείτες και άλλους, κοιμήθηκε εν ειρήνη.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη πέμπτη του μηνός Μπάμπα</p>

    <p>1) Το μαρτύριο του αγίου Παντελεήμονος του ιαματικού.</p>

    <p>1) Την ημέρα αυτή κατά το έτος 405 μ.Χ. μαρτύρησε ο άγιος Παντελεήμων, που ήταν από την πόλη της Νικομηδείας. Ο πατέρας του ήταν ειδωλολάτρης κα η μητέρα του χριστιανή. Οι γονείς του τού έδωσαν καλή αγωγή και τον σπούδασαν γιατρό. Ο άγιος γνώρισε έναν ιερέα ονόματι Ερμόλαο, ο οποίος τον δίδαξε τα σχετικά με την πίστη του Κύριου Χριστού και τον βάπτισε.  Ο άγιος Παντελεήμων έφθασε σε υψηλά επίπεδα εναρέτου ζωής. Ο Θεός επετέλεσε δι’ αυτού μεγάλα θαύματα. Μια φορά, ήλθε σ’ αυτόν κάποιος τυφλός για να θεραπευθεί από την ιατρική του. Ο άγιος έκανε πάνω στα μάτια του τυφλού το σημείο του σταυρού εις το όνομα του Πατρός και του Υιού και του Αγίου Πνεύματος· τα μάτια του θεραπεύθηκαν και επανέκτησε πλήρως την όρασή του.  Όταν ο αυτοκράτορας άκουσε τα νέα της θεραπείας του τυφλού, τον κάλεσε και τον ρώτησε πώς θεραπεύθηκαν τα μάτια του. Του είπε ότι ο άγιος Παντελεήμων τους θεράπευσε ακουμπώντας το χέρι του πάνω τους και λέγοντας: «Εις το όνομα του Πατρός και του Υιού και του Αγίου Πνεύματος». Ομολόγησε ενώπιον του αυτοκράτορα ότι ήταν Χριστιανός· έτσι, ο αυτοκράτορας διέταξε αμέσως και τον αποκεφάλισαν.  Ο αυτοκράτορας διέταξε να του φέρουν τον άγιο Παντελεήμονα, και τότε ρώτησε για την πίστη του. Ο άγιος ομολόγησε ότι ήταν Χριστιανός. Ο αυτοκράτορας προσπάθησε να τον μεταπείσει με όλους τους τρόπους και του υποσχέθηκε πολλά, αλλά δεν μπόρεσε να του αλλάξει την πίστη. Ύστερα απ’ όλα αυτά, έκραξε οργισμένος εναντίον του απειλώντας τον ότι θα τον υποβάλει σε διαφόρων ειδών φρικτά βασανιστήρια. Όμως, ο άγιος έμεινε αμετακίνητος. Τότε ο αυτοκράτορας τον υπέβαλε σε φρικτά βασανιστήρια, και μάλιστα κάθε μέρα σε διαφορετικό. Άλλες φορές τον έδερνε και τον κρεμούσε, και άλλες τον πετούσε στη θάλασσα ή τη φωτιά. Ο Κύριος Χριστός του εμφανίστηκε με τη μορφή του Ερμόλαου –του ιερέα που τον βάπτισε και του δίδαξε τα της πίστεως– για να τον ενισχύσει, και περπάτησε μαζί του σαν να μοιραζόταν μαζί του κάθε βασανιστήριο στο οποίο τον υπέβαλλαν.  Αργότερα, ο αυτοκράτορας διέταξε να τον αποκεφαλίσουν. Όταν ο άγιος Παντελεήμων πήγε στον τόπο της εκτέλεσης, προσευχήθηκε στον Κύριο Χριστό και τον ικέτευσε. Τότε άκουσε μια φωνή από τον ουρανό να του αναγγέλλει τον τόπο ουράνιας χαράς που είχε ετοιμαστεί γι’ αυτόν. Οι στρατιώτες άκουσαν και αυτοί τη φωνή εκείνη και αμέσως πίστευσαν. Προσήλθαν ενώπιον του αυτοκράτορα και ομολόγησαν την πίστη τους στον Κύριο Χριστό. Ο αυτοκράτορας διέταξε τους άνδρες του να τους αποκεφαλίσουν και αυτούς, και έτσι έλαβαν όλοι μαζί τον στέφανο του μαρτυρίου.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη έκτη του μηνός Μπάμπα</p>

    <p>1) Η κοίμηση του αγίου Αγάθωνος, 39ου πάπα Αλεξανδρείας.  2) Μνήμη των αγίων Κάρπου, Απολλώ και Πέτρου.</p>

    <p>1) Την ημέρα αυτή κατά το έτος 673 μ.Χ. κοιμήθηκε ο άγιος πατέρας, ο πατριάρχης αββάς Αγάθων, 39ος πάπας Αλεξανδρείας, ο οποίος ήταν μαθητής του αγίου πατέρα αββά Βενιαμίν, 38ου πάπα. Ο αββάς Βενιαμίν κρύφτηκε για ένα ορισμένο χρονικό διάστημα, επειδή τον καταδίωκαν υποστηρικτές της Συνόδου της Χαλκηδόνος, και άφησε πίσω τον Αγάθωνα για να κηρύττει στους πιστούς και να τους στηρίζει στην ορθόδοξη πίστη. Ο Αγάθων γύριζε τη μέρα στους δρόμους και τις αγορές φορώντας ρούχα ξυλουργού, ενώ τη νύκτα έφερε ενδυμασία ιερέα. Επίσης, γυρνούσε τα σπίτια για να κηρύττει και να καθοδηγεί τους πιστούς. Συνέχισε τη δραστηριότητα αυτή μέχρι την κατάκτηση της Αιγύπτου από τους Άραβες και την επιστροφή του πατέρα πατριάρχη αββά Βενιαμίν στον θρόνο του.  Όταν κοιμήθηκε ο πάπας Βενιαμίν, ο άγιος Αγάθων εξελέγη στο υψηλό αξίωμα του πατριάρχη. Αντιμετώπισε μεγάλες δοκιμασίες για τη διαφύλαξη της ορθοδόξου πίστεως. Επί παραδείγματι, κάποιος μαλαχίτης ονόματι Θεοδόσιος πήγε στην πόλη της Δαμασκού και παρουσιάστηκε στον Γιαζίντ Έμπεν Μοάβια, τον Άραβα διοικητή της πόλης, στον οποίο έδωσε πολλά χρήματα και εξασφάλισε από αυτόν διάταγμα με το οποίο τον διόριζε διοικητή της Αλεξάνδρειας, της Μπεχίρα και της Μάρριοτ. Όταν τοποθετήθηκε στη θέση αυτή και ανέλαβε καθήκοντα, ταλαιπώρησε αφάνταστα τον πατριάρχη πατέρα μας και του επέβαλε αβάσταχτους φόρους. Λόγω της μεγάλης κακίας του διοικητή και όσων έκανε κατά του πατριάρχη, ο κόσμος τον μισούσε και τον αποστρεφόταν. Έθεσε σε ισχύ διάταγμα που προέβλεπε ότι όποιος συναντούσε τον πατριάρχη στον δρόμο έπρεπε να τον θανατώσει. Ο πατριάρχης παρέμεινε στο κελί του μέχρι που απολέσθηκε θείω θελήματι ο κακός εκείνος διοικητής. Επί των ημερών του αγίου αυτού πατέρα, ολοκληρώθηκε το κτίσιμο της εκκλησίας του αγίου Μακαρίου στη μονή του στη Νιτρία.  Μια νύκτα άγγελος Κυρίου εμφανίστηκε στον άγιο Αγάθωνα και του είπε για κάποιον Ιωάννη, έναν άγιο μοναχό από το μοναστήρι του αγίου Μακαρίου, που ζούσε στη Φαγιούμ. Ο άγγελος του έδωσε εντολή να τον φέρει κοντά του και να τον βοηθήσει στο κήρυγμα και τη διδαχή των πιστών. Ο άγγελος του είπε επίσης ότι ο Ιωάννης θα γίνει πατριάρχης μετά από εκείνον. Μετά απ’ αυτό, ο αββάς Αγάθων έστειλε να τον φέρουν, και του ανέθεσε την οργάνωση των εκκλησιών, τη διδαχή των πιστών και το κήρυγμα. Ο αββάς Αγάθων, αφού έμεινε στην πατριαρχεία επί 19 έτη, κοιμήθηκε εν ειρήνη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη των αγίων Κάρπου, Απολλώ και Πέτρου, μαθητού του αββά Ησαΐα του αναχωρητού.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη εβδόμη του μηνός Μπάμπα</p>

    <p>1) Η κοίμηση του αγίου Διοσκόρου Β΄, 31ου πάπα Αλεξανδρείας.</p>

    <p>1) Την ημέρα αυτή κατά το έτος 511 μ.Χ. κοιμήθηκε ο άγιος πατέρας αββάς Διόσκορος Β΄, 31ος πάπας Αλεξανδρείας. Εξελέγη πατριάρχης με την καθοδήγηση του Αγίου Πνεύματος, μετά την κοίμηση του προκατόχου του αγίου Ιωάννη. Ο πατέρας αυτός είχε ευγενικό χαρακτήρα και διακρίθηκε για το έργο και τη γνώση του. Ήταν τέλειος καθ’ όλη τη διάρκεια της πατριαρχείας του, και κανείς δεν ήταν σαν κι αυτόν στη γενεά του.  Πρώτο του μέλημα μετά την ενθρόνισή του στην Αποστολική Έδρα του αγίου Μάρκου ήταν να συντάξει επιστολή προς τον άγιο πατέρα αββά Σεβήρο, πατριάρχη Αντιοχείας, στην οποία εξέφραζε την πίστη ότι στην Αγία Τριάδα υπάρχει ισότητα ουσίας και θεότητας, και εξηγούσε τη Σάρκωση. ΄Ελεγε στην επιστολή αυτή ότι ο Λόγος του Θεού σαρκώθηκε σε ανθρώπινο σώμα τέλειο κατά πάντα, και ενώθηκε με αυτό και έγινε ένας Υιός, ένας Χριστός, ένας Θεός, σε αδιαίρετη ενότητα, και ότι η Τριάδα είναι μία πριν και μετά από αυτήν την ένωση, καθώς και ότι καμία προσθήκη δεν επέφερε στον Λόγο του Θεού η Σάρκωση.  Όταν η επιστολή έφθασε στον αββά Σεβήρο, τη διάβασε, χάρηκε πολύ και την έκανε γνωστή στους πιστούς της Αντιόχειας. Με την επιστολή αυτή ένιωσε μεγάλη αισιοδοξία και έστειλε απαντητική επιστολή στον άγιο Διόσκορο με την οποία τον συνέχαιρε για την πρωτοκαθεδρία του στη χριστιανοσύνη και την ορθόδοξη πίστη. Τον παρότρυνε να μην αποκλίνει κατά κανένα τρόπο από την πίστη του αυτή, να βασίζει κάθε λόγο και έργο του στην ορθόδοξη πίστη, η οποία εδραιώθηκε από τους 318 πατέρες στη Νίκαια, και να είναι σύμφωνος με ό,τι ορίζεται στις κανονικές διατάξεις. Όταν η απαντητική επιστολή έφθασε στον αββά Διόσκορο, την έλαβε με μεγάλη χαρά και έδωσε εντολή να διαβαστεί από τον άμβωνα ώστε να την ακούσουν όλοι οι πιστοί. Ο πατέρας αυτός διάβαζε και δίδασκε ακατάπαυστα. Ακόμη, προέτρεπε επιτακτικά τους ιερείς κάθε πόλης να καθοδηγούν κατάλληλα και να αγρυπνούν για το ποίμνιό τους. Όταν πλέον ολοκλήρωσε την πορεία του, κοιμήθηκε εν ειρήνη.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη ογδόη του μηνός Μπάμπα</p>

    <p>1) Η κοίμηση του τιμίου πατέρα αγίου Θεοφίλου, 23ου πάπα Αλεξανδρείας.</p>

    <p>1) Την ημέρα αυτή κατά το έτος 404 μ.Χ. κοιμήθηκε ο άγιος πατέρας αββάς Θεόφιλος, 23ος πάπας Αλεξανδρείας. Ήταν μαθητής του αγίου Αθανασίου του Αποστολικού και πνευματικό του ανάστημα, καθώς έμαθε από αυτόν το σύνολο του αγιοπνευματικού δόγματος.  Όταν κοιμήθηκε ο πάπας Τιμόθεος Α΄, ο άγιος Θεόφιλος εξελέγη διάδοχός του. Ο αββάς Θεόφιλος ήταν καλά διαβασμένος και βαθύς γνώστης των βιβλίων της Εκκλησίας, με πλήρη κατανόηση της ερμηνείας τους. Συνέγραψε πολλές ομιλίες και εργασίες που προέτρεπαν και παρακινούσαν σε έργα φιλανθρωπίας και ελεημοσύνης, άλλες που προειδοποιούσαν τους πιστούς να μη μετέχουν στη Θεία Κοινωνία χωρίς κατάλληλη προετοιμασία, άλλες σχετικά με την Ανάσταση και την τιμωρία που περιμένει τους αμαρτωλούς, καθώς και πολλές άλλες χρήσιμες διδασκαλίες.  Ο άγιος πατέρας αββάς Κύριλλος ήταν ανιψιός του και ο αββάς Θεόφιλος φρόντισε για την παιδεία του ανιψιού του στέλνοντάς τον στον αββά Σεραπίωνα στην έρημο της Σκήτης. Εκεί ο Κύριλλος μελέτησε τα βιβλία της Εκκλησίας και όλα τα σχετικά θέματα, και αφού έμεινε πέντε έτη, επέστρεψε στον θείο του.  Όταν ο αββάς Θεόφιλος ήταν με τον αββά Αθανάσιο τον Αποστολικό, τον άκουσε μια μέρα να λέει ενώ ατένιζε τους λόφους μπροστά απ’ το κελί του: «Εάν βρω χρόνο, θα διαμορφώσω κατάλληλα τους λόφους αυτούς ώστε στη θέση τους να κτίσω μια εκκλησία προς τιμήν του αγίου Ιωάννου του Βαπτιστού και του προφήτου Ηλία». Όταν ο αββάς Θεόφιλος έγινε πατριάρχης, θυμόταν συχνά τους λόγους αυτούς και μιλούσε συχνά γι’ αυτούς.  Εκείνο τον καιρό απεβίωσε στη Ρώμη ο σύζυγος μιας πλούσιας γυναίκας, αφήνοντάς της δύο γιους. Η χήρα πήρε τους γιους της και πολλά χρήματα, καθώς και μια εικόνα του αρχαγγέλου Ραφαήλ, και ήρθε στην Αλεξάνδρεια. Όταν άκουσε για το ενδιαφέρον του πατέρα πατριάρχη σχετικά με την κατάλληλη διαμόρφωση των λόφων, πήγε σ’ αυτόν με γνήσιο ζήλο και του έδωσε αρκετά χρήματα για να εκπληρώσει την επιθυμία του. Μετά την ολοκλήρωση των έργων, αποκαλύφθηκε ένας ολόκληρος θησαυρός κάτω από τους λόφους, ο οποίος ήταν καλυμμένος με μια πέτρινη πλάκα στην οποία ήταν χαραγμένα στα κοπτικά τρία θήτα (ΘΘΘ). Όταν ο αββάς Θεόφιλος τα είδε, κατάλαβε με την καθοδήγηση του Αγίου Πνεύματος το μυστικό των τριών αυτών γραμμάτων και είπε: «Να λοιπόν που ήρθε ο καιρός να αποκαλυφθεί ο θησαυρός και να δοθεί η εξήγηση για τα τρία αυτά θήτα, που σμιλεύτηκαν μαζί την ίδια μέρα. Το πρώτο θήτα είναι ο Θεός, το δεύτερο ο αυτοκράτορας Θεοδόσιος, γιος του Αρκαδίου και εγγονός του Μεγάλου Θεοδοσίου, και το τρίτο είναι ο πατριάρχης Θεόφιλος» (εννοώντας τον εαυτό του). Βρήκε ότι ο θησαυρός αυτός χρονολογείτο στην εποχή του Μεγάλου Αλεξάνδρου, γιου του Φιλίππου του Μακεδόνος, που είχε ζήσει 700 έτη πριν.  Ο πατριάρχης ενημέρωσε τον αυτοκράτορα για τον θησαυρό και του ζήτησε να έρθει. Πράγματι ο αυτοκράτορας ήλθε, είδε τον θησαυρό, και έδωσε ένα μεγάλο ποσό στον αββά Θεόφιλο. Έτσι, ο πατέρας πατριάρχης έκτισε πολλούς ναούς. Ξεκίνησε με την ανέγερση ναού προς τιμήν του αγίου Ιωάννου του Βαπτιστού και του προφήτου Ηλία. όπου μετέφερε τα λείψανά τους. Κατόπιν έκτισε ναό προς τιμήν της Δεσποίνης ημών Παρθένου Μαρίας, μετά άλλον προς τιμήν του αρχαγγέλου Ραφαήλ στην Ελ-Γκιζίρα, καθώς και επτά ακόμη ναούς.  Όσο για τους δύο γιους της γυναίκας που ήρθε από τη Ρώμη, ο άγιος Θεόφιλος τους χειροτόνησε επισκόπους. Όταν ο αυτοκράτορας είδε την αγάπη του αββά πατριάρχη για την ανέγερση ναών, του έδωσε όλους τους ειδωλολατρικούς ναούς και ο αββάς Θεόφιλος τους μετέτρεψε σε εκκλησίες ή σε καταλύματα για τους ξένους, προικίζοντάς τους με γη.  Έχοντας ολοκληρώσει μια ζωή ευάρεστη στον Θεό, αναχώρησε από τον παρόντα κόσμο εν ειρήνη.</p>

    <p>Οι προσευχές του ας είναι μαζί μας, και ας δοξάζεται ο Θεός μας αιώνια. Αμήν.</p>

    <p>Ημέρα δεκάτη ενάτη του μηνός Μπάμπα</p>

    <p>1) Η σύγκληση της Συνόδου της Αντιοχείας κατά του Παύλου του Σαμοσατέως.  2) Το μαρτύριο του αγίου Θεοφίλου και της συζύγου αυτού στη Φαγιούμ.</p>

    <p>1) Την ημέρα αυτή κατά το έτος 280 μ.Χ. συγκλήθηκε ιερά Σύνοδος σε εκκλησία της Αντιοχείας για να αποφασίσει σχετικά με τον Παύλο τον Σαμοσατέα, ο οποίος ήταν από τα Σαμόσατα και είχε εκλεγεί πατριάρχης Αντιοχείας. Ο σατανάς τού ενέσπειρε στον νου την πίστη ότι ο Κύριος Χριστός ήταν ένας απλός, συνηθισμένος άνθρωπος, τον οποίο ο Θεός είχε δημιουργήσει και επιλέξει για να λυτρώσει τους ανθρώπους, ότι ο Χριστός ήταν απλώς και μόνο γιος της Μαρίας, ότι η θεότητα δεν ενώθηκε με τον Ιησού αλλά συνδέθηκε μαζί του μόνο κατά τη θέληση και ότι ο Θεός είναι ένα μόνο πρόσωπο· έτσι, δεν πίστευε στον Υιό ή στο Άγιο Πνεύμα.  Εξαιτίας του λοιπόν συγκλήθηκε Σύνοδος στην πόλη της Αντιόχειας κατά τη διάρκεια της βασιλείας του αυτοκράτορα Βαλεριανού και της πατριαρχείας του αββά Διονυσίου, 14ου πάπα Αλεξανδρείας· η Σύνοδος έλαβε χώρα 45 έτη πριν τη Σύνοδο της Νικαίας. Επειδή ο αββάς Διονύσιος ήταν μεγάλος σε ηλικία, δεν ήταν σε θέση να λάβει μέρος στις εργασίες της Συνόδου. Έτσι, συνέγραψε επιστολή στην οποία διαδήλωνε την πίστη του ότι ο Κύριος Χριστός είναι ο Υιός και Λόγος του Θεού και ότι είναι ίσος με Αυτόν κατά την ουσία, τη θεότητα και την αϊδιότητα (αιωνιότητα). Η Αγία Τριάδα είναι ένας Θεός σε τρία διακριτά πρόσωπα. Ένα πρόσωπο της Αγίας Τριάδος είναι ο Υιός, ο οποίος σαρκώθηκε, και έγινε με υποστατική ένωση τέλειος άνθρωπος. Ο αββάς Διονύσιος έδωσε τη μαρτυρία του για τα ζητήματα αυτά χρησιμοποιώντας πολλές αποδείξεις από την Παλαιά και την Καινή Διαθήκη, και απέστειλε την επιστολή αυτή με δύο λόγιους ιερείς.  Δεκατρείς επίσκοποι και δύο ιερείς συμμετείχαν στη Σύνοδο εκείνη. Έφεραν τον Παύλο και τον ρώτησαν για την αίρεση την οποία δίδασκε. Επανέλαβε την άποψή του και δεν αρνήθηκε τίποτε. Συζήτησαν μαζί του το όλο ζήτημα και του ανέγνωσαν την επιστολή του αββά Διονυσίου, κάνοντάς τον έτσι να ακούσει τι είπαν οι απόστολοι για τον Κύριο Χριστό, τον Λόγο του Θεού, δηλαδή ότι είναι «απαύγασμα της δόξας Του και χαραγμένη εικόνα του προσώπου Του» (Εβρ. 1:3). Αλλά ο Παύλος δεν δέχθηκε τους λόγους τους και δεν άλλαξε την άθεη γνώμη του. Έτσι, αφόρισαν τόσο τον ίδιο όσο και τους οπαδούς του, και τον εξόρισαν. Οι πατέρες όρισαν σχετικούς κανόνες, που υπάρχουν ακόμη στα χέρια των πιστών, οι οποίοι τους ακολουθούν μέχρι σήμερα.</p>

    <p>Οι ευλογίες των προσευχών τους είναι μαζί μας. Αμήν.</p>



    <p>2) Την αυτή ημέρα μαρτύρησαν ο άγιος Θεόφιλος και η σύζυγός του στη Φαγιούμ, επί των ημερών του απίστου αυτοκράτορα Διοκλητιανού.  Κάποιοι κατηγόρησαν τους αγίους αυτούς ως χριστιανούς ενώπιον του διοικητή. Ο διοικητής διέταξε να τους φέρουν μπροστά του και τους ρώτησε σχετικά. Ομολόγησαν ενώπιον του διοικητή τον Κύριό μας Χριστό, στον Οποίο ανήκει η δόξα. Τότε εκείνος διέταξε να σκάψουν έναν βαθύ λάκκο, να τους πετάξουν μέσα και μετά να τον σκεπάσουν με πέτρες. Έτσι, ο άγιος Θεόφιλος και η σύζυγός του έλαβαν τον στέφανο του μαρτυρίου.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή του μηνός Μπάμπα</p>

    <p>1) Η κοίμηση του μεγάλου αγίου Ιωάννου του Κολοβού (δηλαδή του βραχύσωμου).</p>

    <p>1) Την ημέρα αυτή κοιμήθηκε το μέγα φως, ο άγιος ηγούμενος αββάς Ιωάννης ο Κολοβός (δηλαδή ο βραχύσωμος). Ήταν από την Μπέτσα τής Άνω Αιγύπτου και είχε έναν αδελφό. Οι γονείς τους ήταν δίκαιοι και θεοσεβείς, πλούσιοι στην πίστη και σε καλά έργα.  Όταν ήταν 8 ετών, η καρδιά του απεστράφη τη ματαιότητα του κόσμου τούτου, τις επιθυμίες του και τη δόξα του, και επεθύμησε τη μοναστική ζωή. Η χάρη του Θεού τον ώθησε να πάει στην έρημο της Σκήτης, όπου επισκέφθηκε τον αββά Παμβώ από το Ελ-Μπανάσα, έναν πεπειραμένο άγιο μοναχό. Ο Ιωάννης ζήτησε από τον αββά Παμβώ να του επιτρέψει να μείνει μαζί του. Ο γέροντας του απάντησε, δοκιμάζοντάς τον: «Τέκνον μου, δεν μπορείς να μείνεις μαζί μας γιατί αυτή είναι μια πολύ σκληρή έρημος και όσοι κατοικούν σ’ αυτή τρώνε από την εργασία των χεριών τους· εκτός αυτού, θα πρέπει να τηρείς πολλές νηστείες, προσευχές, χαμαικοιτίες (δηλαδή ύπνο στο πάτωμα) και πολλές άλλες μορφές άσκησης. Γύρνα στον κόσμο και ζήσε με φόβο Θεού». Ο αββάς Ιωάννης τού είπε; «Για τ’ όνομα του Θεού, μη με διώχνεις, γιατί ήλθα για να γίνω υποτακτικός σου με την ευχή σου. Αν με δεχθείς, πιστεύω ότι ο Θεός θα κάνει ώστε να μείνει η καρδιά σου πολύ ευχαριστημένη μαζί μου».  Ο αββάς Παμβώ είχε τη συνήθεια να μην κάνει τίποτε βιαστικά. Ζήτησε από τον Κύριο Χριστό να τον καθοδηγήσει με αποκαλυπτικό σημείο για το ζήτημα του νέου αυτού. Άγγελος Κυρίου τού εμφανίστηκε και του είπε: «Δέξου τον, γιατί θα γίνει δοχείο εκλογής». Μετά από αυτό, ο αββάς Παμβώ κάλεσε τον Ιωάννη και του ξύρισε τα μαλλιά. Σχεδίασε το μοναχικό του ράσο, προσευχήθηκε γι’ αυτό τρεις μέρες και τρεις νύχτες, και όταν του το φόρεσε, είδε έναν άγγελο να κάνει το σημείο του σταυρού πάνω στο ράσο.  Ο αββάς Ιωάννης άρχισε τη μοναστική ζωή του με έντονη άσκηση και λαμπρά έργα. Μια μέρα ο αββάς Παμβώ θέλησε να τον δοκιμάσει· έτσι, τον έδιωξε από το κελί του λέγοντας: «Δεν μπορώ να ζήσω με σένα». Ο αββάς Ιωάννης βγήκε, και έμεινε έξω από το κελί, δίπλα στην πόρτα του, επί επτά ημέρες. Κάθε μέρα ο αββάς Παμβώ έβγαινε έξω και τον χτυπούσε μ’ ένα κλαδί φοίνικα, και ο αββάς Ιωάννης τού έκανε μετάνοια και του έλεγε: «Έχω αμαρτήσει». Την έβδομη ημέρα, ο γέροντας βγήκε για να πάει στην εκκλησία και είδε επτά αγγέλους με επτά στεφάνους να τους επιθέτουν στο κεφάλι του αββά Ιωάννη. Από την ημέρα εκείνη, του φερόταν με τιμή και σεβασμό.  Μια μέρα ο αββάς Παμβώ βρήκε ένα κομμάτι ξερού ξύλου και το έδωσε στον αββά Ιωάννη λέγοντάς του: «Πάρε αυτό το ξύλο, φύτεψέ το και πότιζέ το». Ο αββάς Ιωάννης υπάκουσε και ξεκίνησε να το ποτίζει δύο φορές τη μέρα, παρότι το νερό βρισκόταν περίπου 12 μίλια μακριά από εκεί που ζούσαν. Μετά από τρία χρόνια, αυτό το κομμάτι ξύλο βλάστησε και έγινε ένα καρποφόρο δέντρο. Ο αββάς Παμβώ πήρε μερικούς από εκείνους τους καρπούς και πήγε σε όλους τους γέροντες της περιοχής λέγοντας: «Λάβετε φάγετε εκ του καρπού της υπακοής». Το δέντρο αυτό υπάρχει ακόμη στο ίδιο μέρος μέσα στο μοναστήρι του.  Ο αββάς Παμβώ αρρώστησε επί 12 έτη και ο αββάς Ιωάννης τον διακόνησε όλο αυτό το διάστημα, κατά τη διάρκεια του οποίου ποτέ δεν άκουσε από τον γέροντά του ότι σε κάτι υπολειπόταν στη διακονία του. Ο αββάς Παμβώ ήταν ένας πεπειραμένος γέροντας, ο οποίος είχε δοκιμασθεί πολύ και η ασθένεια τον είχε αδυνατίσει πολύ, ώσπου έγινε σαν ένα κομμάτι ξερό ξύλο, ώστε να αποτελεί εκλεκτή προσφορά για τον Κύριο.  Όταν ο αββάς Παμβώ πλησίαζε πια προς τον θάνατο, μάζεψε τους γέροντες μοναχούς και, κρατώντας τον αββά Ιωάννη από το χέρι, τους τον παρέδωσε λέγοντας: «Πάρτε τον μαζί σας, διότι είναι άγγελος, όχι άνθρωπος». Έδωσε εντολή στον αββά Ιωάννη να παραμείνει στον τόπο που είχε φυτέψει το δέντρο. Μετά από αυτό, ο μεγαλύτερος αδελφός του αββά Ιωάννη ήλθε στο μοναστήρι και εκάρη μοναχός σαν κι αυτόν. Έγινε και αυτός ένας μοναχός τιμημένος απ’ όλους.  Όταν ο πατέρας πατριάρχης Θεόφιλος όρισε τον αββά Ιωάννη ηγούμενο της μονής του και είχε τοποθετήσει το χέρι του πάνω στο κεφάλι του αββά Ιωάννη κατά την ακολουθία, οι παριστάμενοι άκουσαν φωνή από τον ουρανό που έλεγε: «Άξιος, άξιος, άξιος». Όταν ο άγιος αυτός καθαγίαζε τα Τίμια Δώρα, μπορούσε να γνωρίζει όσους ήταν άξιοι να κοινωνήσουν και όσους δεν ήταν άξιοι.  Κάποτε ο αββάς πατριάρχης Θεόφιλος έκτισε μια εκκλησία προς τιμήν των Τριών Παίδων στην Αλεξάνδρεια, και θέλησε να μεταφέρει τα σκηνώματά τους και να τα τοποθετήσει σ’ αυτήν. Κάλεσε τον αββά Ιωάννη και του ζήτησε να ταξιδεύσει στη Βαβυλώνα και να φέρει τα άγια σκηνώματα. Μετά από πολλή σκέψη, ο αββάς Ιωάννης δέχθηκε να πραγματοποιήσει την αποστολή. Όταν έφυγε από τον πατριάρχη, ένα σύννεφο τον πήρε και τον πήγε μακριά, στη Βαβυλώνα. Εισήλθε στην πόλη και είδε τα μνημεία, τους ποταμούς και τα ανάκτορα, και βρήκε τα σκηνώματα των αγίων. Όταν άρχισε να τα μετακινεί από τη θέση τους, μια φωνή που έβγαινε από τα άγια σκηνώματα του είπε: «Είναι θέλημα Θεού το ότι δεν αφήνουμε τον τόπο αυτό μέχρι την ημέρα της Αναστάσεως. Εντούτοις, εξαιτίας της αγάπης του αββά πατριάρχη Θεοφίλου, όπως επίσης και του κόπου σου, πρέπει να πεις στον πατριάρχη να συγκεντρώσει τον κόσμο στην εκκλησία, να βάλει έλαιο στις λυχνίες χωρίς να τις ανάψει, κι εμείς θα εμφανιστούμε στην εκκλησία και θα τελεσθεί σε σας ένα σημείο».  Έπειτα ο αββάς Ιωάννης έφυγε και επέστρεψε στην Αλεξάνδρεια, όπου είπε στον πατριάρχη τι είχαν πει οι άγιοι. Όταν ο πατριάρχης και οι πιστοί ήταν στην εκκλησία, οι λυχνίες άναψαν ξαφνικά και όλοι δόξασαν τον Κύριο.  Κάποια μέρα, ένας μοναχός μπήκε στο κελί του αββά Ιωάννη και τον βρήκε να είναι ξαπλωμένος και άγγελοι να φτερουγίζουν από πάνω του.  Αργότερα, όταν οι Βερβερίνοι επιτέθηκαν στην έρημο της Σκήτης, ο αββάς Ιωάννης έφυγε. Όταν τον ρώτησαν γιατί έφυγε, απάντησε ότι δεν έφυγε επειδή φοβόταν τον θάνατο, αλλά επειδή φοβήθηκε ότι ένας Βερβερίνος θα τον θανάτωνε και θα πήγαινε (ο Βερβερίνος) στην κόλαση· διότι, ενώ είναι αντίθετοι κατά τη λατρεία, ο Βερβερίνος είναι αδελφός του κατά το σχήμα. Κατόπιν πήγε στο όρος του αββά Αντωνίου στην Ερυθρά Θάλασσα. Εκεί έμεινε προς την πλευρά ενός χωριού και ο Θεός του έστειλε έναν πιστό για να τον διακονεί.  Όταν ο Κύριος θέλησε να αναπαύσει τον αββά Ιωάννη και να δώσει τέλος στον αγώνα του στον κόσμο τούτο, του έστειλε δύο δικαίους αγίους, τον αββά Μακάριο και τον αββά Αντώνιο, για να τον παρηγορήσουν και να τον ενημερώσουν για την επικείμενη κοίμησή του. Την παραμονή της Κυριακής αρρώστησε, και έστειλε τον υποτακτικό του να του φέρει κάτι από το χωριό. Οι άγγελοι και πλήθος αγίων ήρθαν και πήραν την αγνή του ψυχή και την πήγαν στον ουρανό.  Εκείνη τη στιγμή, ο υποτακτικός του επέστρεψε και είδε την ψυχή του αγίου περιτριγυρισμένη από πλήθος αγίων, και αγγέλους να ψάλλουν μπροστά τους. Μπροστά απ’ όλους, υπήρχε κάποιος που έλαμπε όπως ο ήλιος και έψαλλε. Ο υποτακτικός σάστισε μπροστά σ’ αυτό το μεγαλειώδες θέαμα. Ένας άγγελος ήλθε δίπλα του και του έλεγε το όνομα του καθενός από αυτούς τους αγίους. Κατόπιν ο υποτακτικός ρώτησε τον άγγελο: «Ποιος είναι αυτός που βρίσκεται μπροστά απ’ όλους και λάμπει σαν τον ήλιο;». Ο άγγελος του απάντησε: «Αυτός είναι ο αββάς Αντώνιος, ο πατέρας όλων των μοναχών».  Όταν ο υποτακτικός μπήκε στο κελί, βρήκε το σώμα του αγίου να είναι γονατισμένο στο έδαφος, καθώς είχε παραδώσει την ψυχή του ενώ ήταν γονατισμένος. Ο υποτακτικός έκλαιγε περίλυπος πάνω από το σώμα του αββά Ιωάννη, και πήγε τρέχοντας στους κατοίκους του χωριού για να τους πει τι είχε συμβεί. Ήλθαν και μετέφεραν το άγιο σώμα του με μεγάλες τιμές. Όταν το έφεραν στο χωριό, μεγάλα σημεία και θαύματα ετελέσθηκαν διά του σώματός του.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα εικοστή πρώτη του μηνός Μπάμπα</p>

    <p>1) Μνήμη της Θεοτόκου.   2) Μνήμη της ανακομιδής του σκηνώματος του Λαζάρου.   3) Η κοίμηση του προφήτη Ιωήλ.   4) Η κοίμηση του αγίου Φρέιγκ (ή αββά Τεγί ή αββά Μικροκέφαλου).</p>

    <p>1) Την ημέρα αυτή εορτάζουμε τη μνήμη της υπεραγίας Δεσποινοίς ημών, της Μητέρας του Φωτός, της Παρθένου Μαρίας. Χαίρε, Μαρία, Μήτερ του Θεού, του αϊδίου Λόγου, διότι διά σού ήρθε η σωτηρία του ανθρωπίνου γένους.</p>

    <p>Οι πρεσβείες της ας είναι μαζί μας. Αμήν.</p>

    <p>2) Την αυτή ημέρα εορτάζουμε τη μνήμη της ανακομιδής του σκηνώματος του Λαζάρου, τον οποίο ο Κύριός μας ανέστησε εκ νεκρών. Η ανακομιδή του σκηνώματος στην Κωνσταντινούπολη έγινε από έναν από τους χριστιανούς αυτοκράτορες. Αυτός, όταν άκουσε ότι το σκήνωμα βρισκόταν στο νησί της Κύπρου, έστειλε μερικούς επισκόπους της εμπιστοσύνης του στο νησί, όπου βρήκαν το ιερό σκήνωμα τοποθετημένο σε μια σαρκοφάγο που ήταν κάτω από τη γη.  Στην επιγραφή που υπήρχε πάνω στο φέρετρο ήταν γραμμένη η φράση: «Αυτό είναι το σώμα του Λαζάρου, φίλου του Κυρίου Χριστού, τον οποίο ανέστησε εκ νεκρών, μετά την τετραήμερη ταφή του». Οι επίσκοποι χάρηκαν για την εύρεση, και μετέφεραν το σκήνωμα στην Κωνσταντινούπολη. Εκεί οι ιερείς βγήκαν έξω από την πόλη και παρέλαβαν το σκήνωμα με μεγάλες τιμές και βαθύ σεβασμό, με προσευχές και θυμίαμα. Το τοποθέτησαν προσωρινά σε μια μικρή εκκλησία, και αργότερα, αφού έκτισαν μεγάλο ναό προς τιμήν του, μετέφεραν το σκήνωμα στον ναό αυτό και καθιέρωσαν τον εορτασμό του γεγονότος αυτού κατά την αγία αυτή ημέρα.</p>

    <p>Οι πρεσβείες του ας είναι μαζί μας. Αμήν.</p>

    <p>3) Την αυτή ημέρα κοιμήθηκε ο μέγας προφήτης Ιωήλ, γιος του Βαθουήλ, από τη φυλή Ρουβήν. Προφήτευσε επί των ημερών του Αβιά, γιου του Ιεροβοάμ, γιου του βασιλέα Σολομώντα. Νουθέτησε τον λαό με τη διδασκαλία του και προφήτευσε σχετικά με την εγκατοίκηση του Θεού στη Σιών, το πάθος Του, καθώς και την κάθοδο του Αγίου Πνεύματος και την επιφοίτησή του στους αγίους αποστόλους κατά την ημέρα της Πεντηκοστής. Προφήτευσε επίσης ότι οι γιοι και οι κόρες του λαού του Ισραήλ θα προφητεύσουν, οι νέοι θα δουν οράματα και οι μεγάλοι θα ενυπνιαστούν (θα δουν όνειρα στον ύπνο τους).  Ο ίδιος προφήτης προφήτευσε ακόμη την έκχυση του νόμου του Ευαγγελίου από τη Σιών, λέγοντας: «Θα ρεύσει πηγή από τον οίκο του Κυρίου, η οποία θα ποτίσει τον χείμαρρο των σχοίνων» (Ιωήλ 4:18). Επιπλέον, αποκάλυψε ότι θα ξεσπάσουν πόλεμοι στη γη μετά την έλευση του Κυρίου μας Ιησού Χριστού. Μίλησε επίσης για την ημέρα της Αναστάσεως, περισσότερο από χίλια έτη πριν την έλευση του Κυρίου μας Ιησού Χριστού. Ακόμη, είπε: «Ο ήλιος και η σελήνη θα σκοτεινιάσουν, και τα αστέρια θα χάσουν τη λάμψη τους» (Ιωήλ 4:15). Ευαρεστώντας τον Θεό, κοιμήθηκε εν ειρήνη.</p>

    <p>Οι προσευχές του ας είναι μαζί μας. Αμήν.</p>

    <p>4) Την αυτή ημέρα κατά το έτος 1405 μ.Χ. (1121 των Αγίων Μαρτύρων) κοιμήθηκε ο άγιος Φρέιγκ, γνωστός και ως αββάς Μικροκέφαλος. Ο άγιος αυτός ήταν από το χωριό Μινιέτ-Γιαμίν (περίπου 130 χιλιόμετρα βόρεια του Καΐρου). Ο πατέρας του λεγόταν Ισαάκ και η μητέρα του Σάρρα. Όταν γεννήθηκε, του έδωσαν το όνομα Φρέιγκ. Ήταν γεωργός μαζί με τον πατέρα του και είχε μια μικρή καμήλα, με την οποία μετέφερε αλάτι και το πουλούσε. Στην καμήλα έδωσε το όνομα «Μικροκέφαλη». Η καμήλα συνήθιζε να βάζει το κεφάλι της αντίκρυ από το μάγουλό του σαν να τον φιλούσε. Από ταπείνωση, έδωσε στον εαυτό του το ίδιο όνομα με την καμήλα του.  Όταν ενέσκηψαν διωγμοί κατά των χριστιανών, ο άγιος πήγε στο Κάιρο και, μη έχοντας κάπου να μείνει ή να καταφύγει, γυρνούσε από το ένα μέρος στο άλλο. Τις περισσότερες νύκτες τις περνούσε με προσευχές και στεναγμούς. Δεν διέθετε πανωφόρι, οποιαδήποτε ρούχα, ή κάλυμμα για το κεφάλι του. Ήταν γυμνός, εκτός από το περίζωμα της μέσης του, ενώ το κεφάλι του ήταν ακάλυπτο. Έμοιαζε με τους αναχωρητές της ερήμου· τα μάτια του ήταν κόκκινα από τα πολλά δάκρυα και ποτέ δεν κούρεψε τα μαλλιά του. Ήταν άνθρωπος που δεν μιλούσε πολύ – κάποτε, ένας κακός άνθρωπος τον χτύπησε άσχημα, αλλά δεν μίλησε. Ο άγιος Μάρκος, της μονής του αγίου Αντωνίου, που ήταν παρών σ’ εκείνο το επεισόδιο, επέπληξε τον κακό άνθρωπο.  Κατά το τελευταίο μέρος της ζωής του, συνήθιζε να λέει: «Ω Παρθένε, πάρε με, καθώς το φορτίο μου είναι βαρύ» – εννοούσε το φορτίο τού να αίρει την αμαρτία του κόσμου, για το οποίο συχνά επέπληττε τους ανθρώπους, παρότι εκείνοι δεν τον άκουγαν.  Έζησε επί των ημερών του αγίου πατέρα πάπα Ματθαίου, 87ου πατριάρχη, και του αγίου Μάρκου της μονής του αγίου Αντωνίου, επί των ημερών του σουλτάνου Ελ-Ζαχέρ-Μπαρκούκ.  Προς το τέλος της ζωής του, κλείστηκε σε μια μικρή αποθήκη εκεί που ζούσε ο μαθητής του Μιχαήλ ο οικοδόμος στο Μενιέτ Συρέγκ. Έμεινε εκεί επί 9 έτη, μέχρι την κοίμησή του την 21η του μηνός Μπάμπα κατά το έτος 1121 των Αγίων Μαρτύρων. Ετάφη στον ναό της Παρθένου στο Ντέιρ Ελ-Καντάκ. Ετέλεσε πολλά θαύματα, θεράπευσε ασθενείς, προφήτευσε, και έσωσε πολλούς από δύσκολες καταστάσεις.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή δευτέρα του μηνός Μπάμπα    1) Το μαρτύριο του ευαγγελιστού Λουκά.</p>

    <p>1) Την ημέρα αυτή μαρτύρησε ο ευαγγελιστής Λουκάς, ο ιατρός. Ήταν ένας εκ των εβδομήκοντα μαθητών, οι οποίοι μνημονεύονται στο δέκατο κεφάλαιο του Ευαγγελίου του. Συνόδευσε τους αποστόλους Πέτρο και Παύλο και κατέγραψε τον απολογισμό του έργου τους.  Μετά το μαρτύριο των δύο αυτών αποστόλων, κήρυξε στη Ρώμη κατά τη διέλευσή του από εκεί. Οι ειδωλολάτρες και οι Εβραίοι της Ρώμης συμφώνησαν μεταξύ τους και πήγαν στον αυτοκράτορα Νέρωνα κατηγορώντας τον άγιο Λουκά ότι προσείλκυε πολλούς στη διδασκαλία του με τη μαγεία του. Ο Νέρων διέταξε να τον φέρουν μπροστά του. Όταν ο άγιος το έμαθε, έδωσε όλα του τα βιβλία σ’ έναν ψαρά και του είπε: «Πάρ’ τα και κράτησέ τα, διότι θα σου χρειασθούν και θα σου δείξουν τον δρόμο του Θεού».  Όταν ο άγιος Λουκάς προσήλθε ενώπιον του αυτοκράτορα Νέρωνα, εκείνος τον ρώτησε: «Πόσο ακόμη θα παραπλανάς τον κόσμο;». Ο άγιος απάντησε: «Δεν είμαι μάγος, αλλά απόστολος του Κυρίου Ιησού Χριστού, του Υιού του ζώντος Θεού». Τότε ο αυτοκράτορας διέταξε τους άνδρες του να κόψουν το δεξί χέρι του αγίου, λέγοντας: «Κόψτε το χέρι αυτό, το οποίο έγραψε τα βιβλία». Ο άγιος του απάντησε: «Δεν φοβόμαστε τον θάνατο, ούτε την αναχώρηση από τον κόσμο τούτο, και κατανοούμε τη δύναμη του Κυρίου μου». Μετά σήκωσε από κάτω το κομμένο του χέρι και το επανατοποθέτησε στην πρώτη του θέση· έπειτα το έβγαλε και πάλι. Όσοι ήταν παρόντες θαύμασαν για όσα έβλεπαν. Ο επικεφαλής του αυτοκρατορικού συμβουλίου και η σύζυγός του πίστεψαν, όπως επίσης και πολλοί άλλοι – λέγεται ότι όλοι μαζί έφθασαν τους 276. Ο αυτοκράτορας έδωσε την εντολή με σχετικό διάταγμα να αποκεφαλισθούν όλοι μαζί με τον ευαγγελιστή Λουκά· έτσι, τελειώθηκε το μαρτύριό τους. Άνθρωποι του αυτοκράτορα έβαλαν το σώμα του αγίου σε έναν σάκο και το πέταξαν στη θάλασσα. Θείω θελήματι, τα κύματα της θάλασσας το έφερε σ’ ένα νησί. Το βρήκε ένας πιστός, το πήρε, και το έθαψε με μεγάλες τιμές. Ο άγιος Λουκάς έγραψε το Ευαγγέλιο που φέρει το όνομά του, και τις «Πράξεις των αποστόλων», απευθύνοντας τους λόγους του προς τον μαθητή του Θεόφιλο, ο οποίος ήταν εθνικός.</p>

    <p>Η ευλογία του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα εικοστή τρίτη του μηνός Μπάμπα    1) Η κοίμηση του αγίου Ιωσήφ, 52ου πάπα Αλεξανδρείας.  2) Το μαρτύριο του αγίου Διονυσίου, επισκόπου Κορίνθου.</p>

    <p>1) Την ημέρα αυτή κατά το έτος 841 μ.Χ. κοιμήθηκε ο άγιος πατέρας αββάς Ιωσήφ, 52ος πάπας Αλεξανδρείας. Ήταν γιος ενός από τους εύπορους ευγενείς της Μενούφ. Όταν οι γονείς του έφυγαν από τη ζωή και τον άφησαν, τον ανέθρεψαν κάποιοι πιστοί. Όταν μεγάλωσε, αφού πρώτα έδωσε το μεγαλύτερο μέρος των χρημάτων του σε ελεημοσύνες, κατόπιν πήγε στην έρημο του αγίου Μακαρίου, όπου έγινε μοναχός κοντά σε έναν άγιο γέροντα. Όταν ο αββάς Μάρκος Β΄ έγινε ο 49ος πάπας Αλεξανδρείας και άκουσε για τη βιοτή τού Ιωσήφ, τον κάλεσε. Ο Ιωσήφ πήγε στον πάπα και, όταν θέλησε να γυρίσει στην έρημο, ο αββάς Μάρκος τον χειροτόνησε ιερέα και τον έστειλε πίσω. Ο άγιος έμεινε στην έρημο για μεγάλο χρονικό διάστημα, μέχρι που κοιμήθηκε ο αββάς Συμεών Β΄, 51ος πάπας Αλεξανδρείας.  Καθώς ο παπικός θρόνος τελούσε εν χηρεία, μερικοί από τους επισκόπους συμφώνησαν με κάποιους λαϊκούς της Αλεξανδρείας να εκλέξουν πατριάρχη έναν έγγαμο ο οποίος τους είχε δωροδοκήσει. Όταν το έμαθαν οι άλλοι επίσκοποι, ένιωσαν απέχθεια για την ενέργεια αυτή και προσευχήθηκαν στον Θεό να τους οδηγήσει στον εκλεκτό Του. Ο Κύριος τους οδήγησε στον αββά Ιωσήφ και τότε έφεραν στη μνήμη τους την καλή βιοτή του αγίου και τις διοικητικές του ικανότητες όταν ήταν κοντά στον αββά Μάρκο.  Έστειλαν τότε μερικούς επισκόπους να τον φέρουν. Εκείνοι προσευχήθηκαν στον Θεό λέγοντας: «Σε ικετεύουμε, Κύριε, εάν ο πατέρας αυτός είναι ο εκλεκτός Σου για το αξίωμα του πατριάρχη, δώσε μας ως σημείο το να βρούμε την πόρτα του ανοικτή όταν θα φθάσουμε». Όταν λοιπόν έφθασαν, βρήκαν την πόρτα του ανοικτή, καθώς χαιρετούσε κάποιους μοναχούς που τον είχαν επισκεφθεί. Τη στιγμή που ήταν έτοιμος να κλείσει την πόρτα, τους είδε να έρχονται, τους υποδέχθηκε με χαρά, και τους καλωσόρισε στο κελί του. Όταν μπήκαν, τον έπιασαν και του είπαν: «Άξιος». Τότε ο άγιος άρχισε να φωνάζει και να κλαίει, και μετά συνέχισε πληροφορώντας τους για τα ελαττώματα και τις αμαρτίες του. Εκείνοι όμως δεν δέχθηκαν τις δικαιολογίες του και τον πήραν μαζί τους στην Αλεξάνδρεια. Εκεί τον ανέδειξαν πατριάρχη.  Όταν ανήλθε στον θρόνο του αγίου Μάρκου, έδειξε μεγάλη φροντίδα για τις εκκλησίες. Με όσα χρήματα είχαν απομείνει από το εισόδημά του, αγόρασε ακίνητα και τα χάρισε στις εκκλησίες. Δίδασκε αδιάκοπα τον κόσμο, χωρίς να αδιαφορήσει για κανέναν. Ωστόσο, ο σατανάς τον φθόνησε και του προξένησε μεγάλη θλίψη. Οι επίσκοποι Τάνης και Καΐρου ξεσήκωσαν εναντίον τους τούς πιστούς των ενοριών τους (για το ζήτημα των χρηματικών εισφορών). Ο αββάς Ιωσήφ καταδίκασε τις ενέργειες των δύο επισκόπων και τους ζητούσε συχνά να είναι επιεικείς με το ποίμνιό τους, εκείνοι όμως δεν δέχονταν την εντολή του. Το ποίμνιό τους έκραζε στον άγιο λέγοντας: «Εάν μας πιέσεις να υπακούσουμε σ’ αυτούς, θα στραφούμε σε άλλη εκκλησιαστική δικαιοδοσία». Ο άγιος κατέβαλε μεγάλη προσπάθεια να συμφιλιώσει τα δύο μέρη, αλλά μάταια. Κάλεσε τους άλλους επισκόπους από τις επαρχίες τους, τους μίλησε σχετικά με τους δύο επισκόπους, και αποδοκίμασε τις πράξεις τους. Οι επίσκοποι συμφώνησαν μαζί του και τους αφόρισαν.  Μετά τον αφορισμό τους, οι δύο επίσκοποι πήγαν στον διοικητή του Καΐρου κατηγορώντας ψευδώς τον πατέρα αυτό. Ο διοικητής έστειλε τον πρίγκηπα αδελφό του μαζί με μερικούς στρατιώτες για να του φέρουν τον πατριάρχη. Όταν πήγαν στον πατριάρχη, ο αδελφός του διοικητή έσυρε το ξίφος του για να τον θανατώσει. Όμως, ο Κύριος έστρεψε αλλού το χέρι του, και το ξίφος χτύπησε πάνω σ’ έναν στύλο κι έσπασε. Εξαγριωμένος ο πρίγκηπας, έσυρε το μαχαίρι του και το κατεύθυνε με όλη του τη δύναμη προς την πλευρά του αγίου πατέρα. Το μαχαίρι όμως δεν του προξένησε καμία βλάβη, εκτός από το σχίσιμο του ενδύματός του, και δεν έφθασε μέχρι τη σάρκα του.  Ο πρίγκηπας συνειδητοποίησε ότι ο πατριάρχης είχε θεία χάρη και ουράνια βοήθεια, που τον προστάτευαν ώστε να μην μπορεί να φονευθεί. Έτσι, του έδειξε τον σεβασμό του και τον πήγε στον αδελφό του, λέγοντάς του για όσα είχαν συμβεί. Ο διοικητής τού έδειξε και αυτός τον σεβασμό και το δέος του. Κατόπιν τον ρώτησε σχετικά με τις εναντίον του κατηγορίες. Ο πατριάρχης τού απέδειξε ότι οι κατηγορίες ήταν ψευδείς και τον ενημέρωσε για το ζήτημα με τους δύο επισκόπους. Ο διοικητής πείσθηκε, και τίμησε τον πατριάρχη διατάσσοντας να μην του αντιταχθεί στο εξής κανείς σε οποιαδήποτε χειροτονία ή μετακίνηση επισκόπων, και γενικά σε οτιδήποτε αφορά τα της Εκκλησίας.  Ο πατριάρχης κήρυττε αδιάκοπα στους αμαρτωλούς και νουθετούσε τους αμετανόητους, εδραιώνοντας τον κόσμο στην ορθόδοξη πίστη, την οποία είχε παραλάβει από τους πατέρες του. Τους ερμήνευε ό,τι γι’ αυτούς ήταν δύσκολο να κατανοήσουν, προστατεύοντάς τους με τη διδασκαλία και τις προσευχές του. Ο Θεός ετέλεσε μεγάλα σημεία και τέρατα διά του αγίου αυτού πατέρα.  Αφού ευαρέστησε τον Θεό με τη ζωή του, κοιμήθηκε εν ειρήνη έχοντας μείνει στον θρόνο του αγίου Μάρκου επί 19 έτη και έχοντας υπάρξει μοναχός επί 39 έτη, πριν από τα οποία είχε ζήσει περίπου 20 έτη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του μαρτυρίου του αγίου Διονυσίου, επίσκοπου Κορίνθου, ο οποίος μαρτύρησε επί των ημερών του Διοκλητιανού και του Μαξιμιανού. Υπέμεινε πολλά και φρικτά βασανιστήρια για την πίστη του στον Ιησού, στον Οποίο ανήκει η δόξα, έως ότου τελικά τον αποκεφάλισαν. Έτσι, έλαβε τον στέφανο της αιωνίου δόξης.</p>

    <p>Οι προσευχές τους ας είναι μαζί μας και στο Θεό μας αξίζει η δόξα στους αιώνες. Αμήν.</p>

    <p>Ημέρα εικοστή τετάρτη του μηνός Μπάμπα</p>

    <p>1) Η κοίμηση του δικαίου πατέρα αββά Ιλαρίωνος.   2) Το μαρτύριο των αγίων Παύλου, Λογγίνου και Ζηνά.</p>

    <p>1) Την ημέρα αυτή κατά το έτος 472 μ.Χ. κοιμήθηκε ο δίκαιος πατέρας άγιος Ιλαρίων ο αναχωρητής. Γεννήθηκε στη Γάζα από γονείς ειδωλολάτρες, οι οποίοι τον μεγάλωσαν με την ελληνική λογοτεχνία και παιδεία. Ξεπερνούσε και υπερτερούσε όσους τον συναγωνίζονταν στη γνώση, αλλά ήθελε να προοδεύσει ακόμη περισσότερο. Καθώς δεν υπήρχε κανείς στην πόλη που να μπορεί να τον βοηθήσει στην εκπλήρωση της επιθυμίας του, πήγε στην Αλεξάνδρεια και γράφτηκε στη σχολή της. Εκεί απέκτησε γνώση πάνω σε πολλά αντικείμενα.  Θείος ζήλος τον ώθησε στο να μελετήσει επίσης και τα χριστιανικά δόγματα και βιβλία. Ζήτησε τα βιβλία της Εκκλησίας και, αφού τα διάβασε, ο αββάς Αλέξανδρος του ερμήνευσε ό,τι του ήταν δύσκολο να κατανοήσει. Σύντομα ο αββάς Ιλαρίων πίστευσε στον Κύριο Χριστό, στον Οποίο ανήκει η δόξα, και ο πατέρας πατριάρχης τον βάπτισε και του μετέδωσε τη Θεία Χάρη. Ο αββάς Ιλαρίων έμεινε με τον αββά Αλέξανδρο για λίγο και μετά πήγε στον μεγάλο ασκητή άγιο Αντώνιο. Όταν ο αββάς Ιλαρίων είδε τον άγιο Αντώνιο, θαύμασε τη βαθειά του ευλάβεια και τη λαμπρή παρουσία του, που πλημμύριζε από φως με τη χάρη του Αγίου Πνεύματος. Η καρδιά του ήλθε σε μεγάλη κατάνυξη και επιθύμησε να ακολουθήσει τη μοναστική ζωή. Έβγαλε τα κοσμικά του ρούχα και ενεδύθη το μοναχικά ράσα. Ξεκίνησε να ασκείται στη μοναχική εργασία με επιμέλεια και αφοσίωση, ακολουθώντας τα βήματα του δασκάλου του.  Λίγο μετά, έμαθε ότι οι γονείς του έφυγαν από τη ζωή· έτσι, πήγε στην πατρίδα του, πήρε όσα είχαν αφήσει, και τα έδωσε στους φτωχούς και τους ενδεείς. Έπειτα πήγε σε ένα από τα μοναστήρια της Συρίας και ακολούθησε τον ασκητικό δρόμο με μεγάλη αφοσίωση. Νήστευε όλη την εβδομάδα τρώγοντας χόρτα και όσπρια. Ο Θεός φώτισε τον νου του και του χάρισε το δώρο να προφητεύει και να τελεί σημεία.  Αργότερα, ο άγιος Επιφάνιος έγινε μοναχός στο ίδιο μοναστήρι και ο ηγούμενος τον εμπιστεύθηκε στα χέρια του αγίου Ιλάρωνος. Ο άγιος Ιλαρίων τού δίδαξε τον δρόμο της μοναστικής ζωής και τα δόγματα της Εκκλησίας, και προφήτευσε ότι ο άγιος Επιφάνιος θα γινόταν επίσκοπος Κύπρου.  Ο αββάς Ιλαρίων έζησε 80 έτη. Τα 10 πρώτα τα πέρασε στο πατρικό του σπίτι, 7 στην Αλεξάνδρεια, και 63 στη λατρεία. Ευαρέστησε στον Θεό και κοιμήθηκε σε βαθειά γεράματα. Ο άγιος Ιωάννης ο Χρυσόστομος τον εγκωμίασε σε κάποιους λόγους του και ο άγιος Βασίλειος κάνει μνεία γι’ αυτόν σε μερικές ομιλίες του.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του μαρτυρίου των αγίων Βασιλείου, Λογγίνου και Ζηνά.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή πέμπτη του μηνός Μπάμπα    1) Η κοίμηση των αγίων Απολλώ και Αμπίμπ.   2) Μνήμη του καθαγιασμού του ναού του αγίου Ιουλίου Ελ-Ακφάς.</p>

    <p>1) Την ημέρα αυτή κοιμήθηκαν οι δίκαιοι άγιοι αββάς Απολλώ, που ομοιώθηκε με τους αγγέλους, και αββάς Αμπίμπ, ο ευσεβής δούλος του Θεού.  Ο αββάς Απολλώ γεννήθηκε στην πόλη Ακμίμ. Ο πατέρας του λεγόταν Αμανί και η μητέρα του Ισά. Ήταν δίκαιοι ενώπιον του Θεού, βάδιζαν στον δρόμο Του, και αγαπούσαν τους ξένους και τους αγίους.  Όμως, ο Αμανί και η Ισά δεν είχαν παιδί. Μια νύκτα, η μητέρα του αββά Απολλώ είδε σε όνειρο έναν λαμπρό άνδρα που είχε μαζί του ένα δένδρο. Το φύτεψε στο σπίτι της, και αυτό μεγάλωσε και έκανε καρπό. Ο άνδρας τής είπε: «΄Οποιος φάει από τον καρπό αυτό θα ζήσει αιώνια». Η Ισά, όταν έφαγε από τον καρπό, τον βρήκε γλυκό, και είπε: «Αναρωτιέμαι αν θα μπορούσα να κλανω κι εγώ καρπό». Όταν ξύπνησε, είπε στον σύζυγό της για όσα είδε στον ύπνο της. Της είπε ότι είχε δει το ίδιο όραμα, και δόξασαν τον Κύριο. Συμφώνησαν να ενισχύσουν τον πνευματικό τους αγώνα και τα έργα δικαιοσύνης. Νήστεψαν επί δύο ημέρες, μόνο με ψωμί και αλάτι. Ύστερα από λίγες ημέρες η Ισά συνέλαβε, και προσευχόταν θερμά έως ότου το παιδί γεννήθηκε. Το ονόμασαν Απολλώ και συνέχισαν να προοδεύουν στην ευσέβεια.  Όταν το αγόρι μεγάλωσε και σπούδασε θεολογία, επιθύμησε τη μοναστική ζωή. Η επιθυμία αυτή μεγάλωσε όταν γνωρίσθηκε με έναν φίλο του ονόματι Αμπίμπ. Πήγαν μαζί σε ένα μοναστήρι και έγιναν εκεί μοναχοί. Ασκήθηκαν πολύ στη μοναστική εργασία. Έζησαν αγαθή ζωή, η οποία ευαρέστησε στον Θεό. Ο άγιος αββάς Αμπίμπ κοιμήθηκε την 25η του μηνός Μπάμπα.  Μετά από αυτό, ο άγιος Απολλώ πήγε στο όρος Ευλόγιο, και συγκεντρώθηκαν πολλοί κοντά σ’ αυτόν. Τους δίδαξε τον φόβο Θεού και τη δεκτή από τον Θεό λατρεία. Κατά την 25η του μηνός Μπάμπα εόρτασαν τη μνήμη του αγίου αββά Αμπίμπ, ώστε να εκπληρωθεί το ρητό της Αγίας Γραφής: «Ο δίκαιος θα μνημονεύεται αιώνια» (Ψαλμ. 112:6).  Ο αββάς Απολλώ έζησε πολλά έτη μετά, και καθοδήγησε πνευματικά πολλούς αδελφούς και ολόκληρες μονές. Ήταν σύγχρονος του αγίου Μακαρίου του Μεγάλου, ο οποίος, όταν άκουσε για τον άγιο Απολλώ, αγαλλίασε. Ο άγιος Μακάριος του έγραψε επιστολή για να παρηγορήσει πνευματικά τον ίδιο και τους αδελφούς και να τους στερεώσει στην υπακοή προς τον Κύριο. Ο αββάς Απολλώ γνώριζε, φωτισμένος από το Άγιο Πνεύμα, ότι ο άγιος Μακάριος τους έγραψε επιστολή. Υπήρχαν πολλοί γύρω του που μιλούσαν για τον Λόγο του Θεού. Τους είπε: «Ακούστε, αδελφοί μου, ιδού ο μέγας αββάς Μακάριος γράφει σ’ εμάς επιστολή παρηγορίας και πνευματικής διδασκαλίας». Όταν έφθασε αδελφός με την επιστολή του αγίου Μακαρίου, τον υποδέχθηκαν με χαρά· όταν τη διάβασαν, οι καρδιές τους παρηγορήθηκαν.  Ο άγιος Απολλώ ήταν εκείνος που πήγε στον Άγιο Αμμών και είδε την αγία γυναίκα που στεκόταν στη μέση της φωτιάς και δεν καιγόταν.  Όταν πλέον ο Κύριος Χριστός θέλησε να τον απαλλάξει από τον κόπο του κόσμου τούτου, ο αββάς Απολλώ κοιμήθηκε εν ειρήνη.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα καθαγιάσθηκε ο ναός του αγίου Ιουλίου Ελ-Ακφάς. Ο άγιος αυτός μαρτύρησε στην πόλη Τεβά. Ο καθαγιασμός του ναού έλαβε χώρα μετά τον θάνατο του Διοκλητιανού και κατά τη διάρκεια της βασιλείας του Κωνσταντίνου, λίγο πριν τη βάπτισή του. Όταν ο Κωνσταντίνος βαπτίστηκε, η χριστιανική αυτοκρατορία εξαπλώθηκε και κτίζονταν εκκλησίες προς τιμήν μαρτύρων που είχαν θανατωθεί από ασεβείς αυτοκράτορες.  Ο αυτοκράτορας Κωνσταντίνος πληροφορήθηκε σχετικά με τον άγιο Ιούλιο και για το πώς ο Κύριος τον είχε επιλέξει και τον φύλαττε μαζί με τους άνδρες του για να φροντίζουν τα σκηνώματα των μαρτύρων. Ο αυτοκράτορας έκανε την ανακομιδή των σκηνωμάτων, αφού πρώτα τα τύλιξε σε σάβανα, και συνέγραψε τους βίους των μαρτύρων και το πώς αυτοί μαρτύρησαν. Έστειλε τα σκηνώματα στην πατρίδα του κάθε μάρτυρα αντίστοιχα. Ο αυτοκράτορας εγκωμίασε τον αγώνα του αγίου αυτού και μακάρισε την εργασία του. Έστειλε πολλά χρήματα στην Αίγυπτο, και διέταξε να κτιστεί στην Αλεξάνδρεια ναός προς τιμήν του. Αφού κτίσθηκε ο ναός, τοποθετήθηκε εκεί το σκήνωμά του. Ο καθαγιασμός του ναού έγινε από τον πατριάρχη αββά Αλέξανδρο και αρκετούς επισκόπους, και ορίσθηκε να τελείται η εορτή για τον καθαγιασμό του ναού κατά την ημέρα αυτή.</p>

    <p>Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>











    <p>Ημέρα εικοστή έκτη του μηνός Μπάμπα</p>

    <p>1) Το μαρτύριο του αγίου αποστόλου Τίμωνος.   2) Μνήμη των Επτά Μαρτύρων του όρους του αγίου Αντωνίου.</p>

    <p>1) Την ημέρα αυτή μαρτύρησε ο άγιος απόστολος Τίμων. Ήταν ένας από τους εβδομήκοντα αποστόλους, τους οποίους είχε εκλέξει και είχε ορίσει ο Κύριος. Ο άγιος Τίμων είχε τη δωρεά να θεραπεύει τους αρρώστους και να εκβάλλει τους δαίμονες. Ακολούθησε τον Κύριο μέχρι την Ανάληψή Του στους ουρανούς και κατόπιν συνέχισε να διακονεί τους αποστόλους έως ότου η χάρη του Αγίου Πνεύματος επιφοίτησε σε όλους τους. Οι απόστολοι τον εξέλεξαν ως έναν εκ των επτά διακόνων, οι οποίοι είχαν το έργο να υπηρετούν στις συνεστιάσεις των πιστών. Η Αγία Γραφή μαρτυρεί ότι οι επτά διάκονοι ήταν πλήρεις Πνεύματος Αγίου και σοφίας (Πράξ. 6:2-6).  Αφού παρέμεινε διάκονος για μεγάλο χρονικό διάστημα, χειροτονήθηκε επίσκοπος στην Ελλάδα, στην πόλη της Βεροίας. Εκεί κήρυξε τον Κύριο Χριστό και βάπτισε πολλούς Έλληνες και Εβραίους. Ο διοικητής τον συνέβαλε και τον υπέβαλε σε φρικτά βασανιστήρια. Τελικά, τον θανάτωσε στην πυρά, και έτσι ο άγιος Τίμων έλαβε τον στέφανο του μαρτυρίου.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη των Επτά Μαρτύρων, οι οποίοι μαρτύρησαν από τους Βερβερίνους στο όρος του μεγάλου αγίου αββά Αντώνιου πατέρα όλων των μοναχών.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.    Ημέρα εικοστή εβδόμη του μηνός Μπάμπα</p>

    <p>1) Το μαρτύριο του δικαίου πατρός αγίου Μακαρίου, επισκόπου Έντκο</p>

    <p>1) Την ημέρα αυτή μαρτύρησε ο ευλογημένος πατέρας άγιος Μακάριος, επίσκοπος Έντκο. Στον άγιο αυτό άνθρωπο εκπληρώθηκαν οι λόγοι του προφήτη Δαβίδ, που λένε: «Μακάριος είναι εκείνος που δεν ακολουθεί το θέλημα των ασεβών, δεν πορεύεται τον δρόμο των αμαρτωλών, και δεν κάθεται στον θρόνο της περιφρόνησης. Θέλημά του δεν είναι άλλο από τον νόμο του Κυρίου· τον νόμο Του έχει στον νου του μέρα και νύκτα» (Ψαλμ. 1:1-2). Ο άγιος αυτός τήρησε τις εντολές του Κυρίου Του· αξιοποίησε τα τάλαντά του και τα πολλαπλασίασε. Πολλά ήταν τα σημεία και τα θαύματα που ο Θεός ετέλεσε διά των χειρών του.  Στην πόλη Έντκο, κάθε φορά που ανέβαινε στον άμβωνα για να κηρύξει στους πιστούς έκλαιγε. Όταν ένας από τους μαθητές του τον ρώτησε γιατί έκλαιγε, απάντησε ότι έβλεπε τις αμαρτίες των ανθρώπων και τα ασεβή έργα τους. Σε άλλη περίπτωση, είδε τον Κύριό μας Χριστό στο θυσιαστήριο, και αγγέλους να Του προσκομίζουν τα έργα των ανθρώπων, το ένα μετά το άλλο. Ο αββάς Μακάριος άκουσε μια φωνή να λέει: «Γιατί, επίσκοπε, είσαι χαλαρός όταν κηρύττεις στο ποίμνιό σου;». Εκείνος απάντησε: «Κύριέ μου, δεν δέχονται τους λόγους μου». Τότε ο Κύριος του είπε: «Ο επίσκοπος πρέπει να κηρύττει και, αν οι άνθρωποι δεν δέχονται τους λόγους του, το αίμα τους θα πέσει πάνω στο κεφάλι τους».  Ο αββάς Μακάριος έλαβε πρόσκληση να πάει στη Σύνοδο της Χαλκηδόνας μαζί με τον αββά Διόσκορο. Όταν έφθασε στο παλάτι του αυτοκράτορα, οι φρουροί τού απαγόρευσαν την είσοδο, λόγω της φτωχικής του ενδυμασίας, μέχρι που ο αββάς Διόσκορος τους είπε ότι ήταν ο επίσκοπος Έντκο. Όταν μπήκε και άκουσε τι έλεγαν για τον Κύριο Χριστό, αφόρισε τον αυτοκράτορα στη Σύνοδο. Ήταν έτοιμος να παραδοθεί στον θάνατο για την τήρηση της ορθοδόξου πίστεως. Τον εξόρισαν μαζί με τον αββά Διόσκορο στο νησί της Γάγγρας. Από εκεί ο αββάς Διόσκορος τον έστειλε στην Αλεξάνδρεια μαζί με κάποιον πιστό έμπορο, λέγοντάς του: «Εκεί σε περιμένει ο στέφανος του μαρτυρίου». Λίγο μετά αφότου έφθασε στην Αλεξάνδρεια, έφθασε και ο αγγελιαφόρος του αυτοκράτορα μαζί με το νέο χαλκηδόνιο δόγμα, που όριζε ότι ο Χριστός έχει δύο φύσεις. Ο αυτοκράτορας του είχε δώσει την εξής διαταγή: «Εκείνος που θα υπογράψει πρώτος το δόγμα αυτό θα γίνει ο πατριάρχης της πόλης». Επικεφαλής των ιερέων της πόλης ήταν τότε ο Βροτάριος. Όταν λοιπόν πήρε το έγγραφο για να υπογράψει πρώτος, ο άγιος επίσκοπος Μακάριος του υπενθύμισε τι του είχε πει ο αββάς Διόσκορος πριν πάει στη Σύνοδο: «Εσύ θα πάρεις τα ηνία της Εκκλησίας μετά από εμένα». Ο Βροτάριος το θυμήθηκε και απέφυγε να υπογράψει.  Όταν ο αγγελιαφόρος του αυτοκράτορα έμαθε ότι ο επίσκοπος διαφώνησε με το δόγμα του αυτοκράτορα και δεν υπέγραψε, πήδησε πάνω στον επίσκοπο και τον κτύπησε. Ο άγιος Μακάριος παρέδωσε επί τόπου την ψυχή του, λαμβάνοντας έτσι τον στέφανο του μαρτυρίου. Οι πιστοί πήραν το ιερό σκήνωμά του και το έθαψαν μαζί με τα σκηνώματα του αγίου Ιωάννου του Βαπτιστού και του προφήτου Ελισσαίου. ΄Ετσι, εκπληρώθηκε αυτό που οι δύο αυτοί άγιοι είχαν πει στον πατέρα επίσκοπο σε όραμα, ότι το σώμα του θα είναι μαζί με τα δικά τους. Αναχώρησε λοιπόν προς τον Κύριο Χριστό λαμβάνοντας τον στέφανο της δόξης.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα εικοστή ογδόη του μηνός Μπάμπα    1) Το μαρτύριο των αγίων Μαρκιανού και Μερκουρίου.</p>

    <p>1) Την ημέρα αυτή κατά το έτος 351 μ.Χ. μαρτύρησαν οι μεγάλοι άγιοι Μαρκιανός και Μερκούριος, Ήταν μαθητές του αγίου Παύλου του μάρτυρα, πατριάρχου Κωνσταντινουπόλεως. Όταν ο αυτοκράτορας Κωνσταντίνος Β’, γιος του Μεγάλου Κωνσταντίνου, υιοθέτησε την πίστη του Αρείου, ο πατριάρχης αββάς Παύλος τού αντιτάχθηκε. Έτσι, τον εξόρισε στην Αρμενία, όπου τον θανάτωσαν με στραγγαλισμό.  Οι δύο άγιοι που εορτάζονται σήμερα έκλαιγαν πλάι στον άγιο Παύλο την ημέρα που έφευγε για την εξορία. Έκαναν μάλιστα χαρακτηρισμούς για τον αυτοκράτορα, λέγοντας ότι ήταν οπαδός της πίστης του ασεβούς Αρείου. Ένας οπαδός του Αρείου τους κατηγόρησε στον αυτοκράτορα. Τότε εκείνος έδωσε εντολή να τους φέρουν μπροστά του και κατόπιν διέταξε να τους θανατώσουν με ξίφος. Έτσι, οι δύο άγιοι θανατώθηκαν και ετάφησαν, ενώ τα σώματά τους παρέμειναν εκεί μέχρι τους χρόνους του αγίου Ιωάννου του Χρυσοστόμου. Όταν ο άγιος αυτός άκουσε για το μαρτύριό τους, έστειλε και έφεραν τα σεπτά σκηνώματά τους στην Κωνσταντινούπολη, όπου έκτισε ναό προς τιμήν τους, στον οποίο απέθεσε τα σκηνώματά τους και ετέλεσε εορτή.</p>

    <p>Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ενάτη του μηνός Μπάμπα    1) Το μαρτύριο του αγίου Δημητρίου στη Θεσσαλονίκη.</p>

    <p>1) Την ημέρα αυτή μαρτύρησε επί των ημερών του αυτοκράτορα Μαξιμιανού ο μεγαλομάρτυς άγιος Δημήτριος, ο οποίος ήταν ένας ευσεβής χριστιανός νέος από τη Θεσσαλονίκη. Απέκτησε γνώσεις σε διάφορα θέματα, προ πάντων όμως σ’ εκείνα της Ορθοδόξου Εκκλησίας. Με επιμέλεια δίδασκε και κήρυττε εις το όνομα του Κυρίου Χριστού, φέρνοντας πολλούς στην πίστη.  Μερικοί τον κατηγόρησαν στον αυτοκράτορα Μαξιμιανό, ο οποίος διέταξε να του τον φέρουν μπροστά του. Όταν ήρθε ενώπιον του αυτοκράτορα, συνέβη να είναι παρών ένας παλαιστής με σώμα πανίσχυρο και γιγάντιο, που ξεπερνούσε όλους τους ανθρώπους της εποχής του στη δύναμη. Ο αυτοκράτορας τον αγαπούσε και ήταν υπερήφανος γι’ αυτόν, σε σημείο να ορίσει ένα μεγάλο χρηματικό ποσόν για όποιον θα μπορούσε να τον νικήσει. Ένας χριστιανός ονόματι Νέστωρ βγήκε μέσα από το πλήθος που ήταν συγκεντρωμένο εκείνη τη στιγμή και ζήτησε από τον άγιο Δημήτριο να προσευχηθεί γι’ αυτόν και να κάνει επάνω στο σώμα του το σημείο του σταυρού με το άγιο χέρι του. Ο άγιος προσευχήθηκε και έκανε επάνω στον Νέστορα το σημείο του τιμίου σταυρού, το οποίο κάνει εκείνους που πιστεύουν σ’ αυτό ανίκητους.  Ο Νέστωρ πήγε και ζήτησε να παλέψει με τον παλαιστή για τον οποίο καυχιόταν ο αυτοκράτορας. Ο Νέστωρ πάλεψε μ’ αυτόν και τον συνέτριψε. Ο αυτοκράτορας λυπήθηκε πολύ και καταντροπιάσθηκε, αλλά επίσης αναρωτιόταν πώς μπόρεσε να νικήσει ο Νέστωρ. Ρώτησε λοιπόν τους στρατιώτες για το μυστικό που κρυβόταν πίσω από τη νίκη αυτή. Του είπαν ότι ένας άνδρας ονόματι Δημήτριος προσευχήθηκε γι’ αυτόν και έκανε το σημείο του σταυρού επάνω στο πρόσωπό του.  Ο αυτοκράτορας έγινε έξαλλος με τον άγιο και διέταξε να τον δείρουν μέχρι να προσφέρει θυμίαμα στα είδωλα του αυτοκράτορα και να τα προσκυνήσει. Όταν ο άγιος Δημήτριος αρνήθηκε, ο αυτοκράτορας διέταξε τους άνδρες του να τρυπήσουν με τις λόγχες τους το σώμα του, μέχρι αυτό να γίνει κομμάτια και ο άγιος να πεθάνει. Το είπαν αυτό στον άγιο για να τον φοβίσουν και να τον κάνουν να απαρνηθεί την πίστη του στον Κύριο Χριστό και να προσκυνήσει τα είδωλα. Τους είπε: «Κάνετε ό,τι θέλετε· εγώ ούτε θα προσκυνήσω ούτε θα προσφέρω θυμίαμα, εκτός από τον Κύριό μου Χριστό, τον αληθινό Θεό». Τότε οι στρατιώτες τον τρύπησαν με τις λόγχες τους, μέχρι που παρέδωσε την αγνή του ψυχή.  Όταν πέταξαν μακριά το άγιο σώμα του, μερικοί χριστιανοί το πήραν και το έβαλαν σ’ ένα μαρμάρινο φέρετρο. Το σκήνωμα παρέμεινε κρυμμένο μέχρι το τέλος των διωγμών, όταν εκείνος που το είχε κρύψει το έφερε στο φως. Προς τιμήν του κτίστηκε μεγάλος ναός στη Θεσσαλονίκη, μέσα στον οποίο απέθεσαν το σκήνωμά του.  Πολλά μεγάλα σημεία τελέσθηκαν στο όνομά του. Κάθε ημέρα, έσταζε μύρο από το σκήνωμά του, το οποίο θεράπευε όσους το χρησιμοποιούσαν με πίστη, ιδιαίτερα κατά την ημέρα της εορτής του. Την ημέρα της εορτής του, το μύρο έρρεε σε μεγαλύτερη ποσότητα από οποιαδήποτε άλλη ημέρα και έσταζε από τους τοίχους και τους στύλους του ναού. Παρότι η συμμετοχή του κόσμου ήταν τεράστια, όλοι έλαβαν μερίδιο από το μύρο, το οποίο έβγαζαν από τους τοίχους και το έβαζαν στα δοχεία τους. Οι δίκαιοι εκείνοι ιερείς που το είδαν το ανέφεραν και το πιστοποίησαν.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>











    <p>Ημέρα τριακοστή του μηνός Μπάμπα    1) Μνήμη του καθαγιασμού του ναού του αγίου ευαγγελιστού Μάρκου και η εμφάνιση της τιμίας κεφαλής του.   2) Η κοίμηση του αγίου Αβραάμ του ερημίτου.</p>

    <p>1) Την ημέρα αυτή τελείται η μνήμη του καθαγιασμού του ναού του αγνού αγίου ευαγγελιστού Μάρκου, ιδρυτού τής εν Αιγύπτω Εκκλησίας, και η μνήμη της εμφανίσεως της τιμίας κεφαλής του στην Αλεξάνδρεια.</p>

    <p>Οι προσευχές του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο μέγας άγιος, ο πιστός αγωνιστής άγιος Αβραάμ ο ερημίτης. Ο πατέρας αυτός ήταν από την πόλη Μενούφ, και ήταν γιος πλουσίων χριστιανών γονέων. Όταν μεγάλωσε, ποθούσε βαθειά τον μοναχικό βίο. Αρχικά έφθασε στην πόλη Ακμίμ και από εκεί πήγε στον άγιο Παχώμιο, ο οποίος τον ενέδυσε το μοναχικό ράσο. Ο άγιος Αβραάμ εξάντλησε το σώμα του με την άσκηση και τη μετάνοια. Έμεινε με τον άγιο Παχώμιο επί 23 έτη, και κατόπιν επεθύμησε τη ζωή του αναχωρητή εγκαταβιώνοντας σε σπηλιές. Κάτι τέτοιο του το είχε επιτρέψει ο άγιος Παχώμιος.  Έπλεκε δίχτυα για τους ψαράδες. Ένας λαϊκός συνήθιζε να πηγαίνει, να παίρνει το προϊόν της εργασίας του για να το πουλήσει, να αγοράζει φασόλια γι’ αυτόν, και να δίνει το υπόλοιπο των χρημάτων ως ελεημοσύνη εξ ονόματός του. Έζησε έτσι επί 13 έτη· η τροφή του κάθε βράδυ ήταν μια χούφτα αλατισμένα φασόλια μουσκεμένα στο νερό. Επειδή το ράσο με το οποίο είχε ξεκινήσει από τη μονή είχε πλέον φθαρεί, καλύφθηκε μ’ ένα κομμάτι λινάτσα. Πήγαινε στη μονή κάθε δύο ή τρία έτη για να μετέχει της Θείας Κοινωνίας. Οι δαίμονες τον πολεμούσαν πολύ στο ξεκίνημα της ζωής του σ’ εκείνη τη σπηλιά. Τον ενοχλούσαν με παράξενες φωνές και τον τρόμαζαν με εικόνες που προξενούσαν φόβο. Όμως, με τη χάρη του Θεού συνήθιζε να τους υπερνικά και να τους απομακρύνει.  Όταν πλησίαζε η κοίμησή του, έστειλε στη μονή τον λαϊκό αδελφό που συνήθιζε να τον διακονεί, για να φέρει τον αββά Θεόδωρο, υποτακτκό του αγίου Παχωμίου. Όταν ο αββάς Θεόδωρος, του έβαλε μετάνοια και του ζήτησε να τον θυμάται στις προσευχές του. Ύστερα ο άγιος Αβραάμ σηκώθηκε όρθιος και προσευχήθηκε μαζί με τον άγιο Θεόδωρο. Μετά ξάπλωσε κάτω κοιτάζοντας προς την Ανατολή και παρέδωσε την ψυχή του. Όταν ο άγιος Θεόδωρος έστειλε τα νέα στη μονή, οι μοναχοί ήρθαν και τον πήραν. Κατόπιν προσευχήθηκαν όλοι μαζί πάνω από το σώμα του, πήραν την ευλογία του και τον τοποθέτησαν μαζί με τα σώματα των αγίων.</p>

    <p>Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ο ΕΥΛΟΓΗΜΕΝΟΣ ΜΗΝΑΣ ΧΑΤΟΥΡ</p>

    <p>Ημέρα πρώτη του μηνός Χατούρ</p>

    <p>Το μαρτύριο των αγίων Μαξίμου, Νουμιτίου, Βίκτωρος και Φιλίππου. Μνήμη του αγίου αποστόλου Κλεόπα και της συνοδείας αυτού.    1) Την ημέρα αυτή μαρτύρησαν οι αγωνιστές άγιοι Μάξιμος, Νουμίτιος, Βίκτωρ και Φίλιππος, οι οποίοι έζησαν επί των ημερών του αυτοκράτορα Δεκίου. Κατά τη διάρκεια της βασιλέιας του, οι Επτά Παίδες εξαφανίστηκαν μέσα στη σπηλιά ενός όρους στην Έφεσο.  Οι εν λόγω τέσσερις άγιοι ήταν από την Αφρική και ήταν πνευματικοί αδελφοί εμπνεόμενοι από τον θείο έρωτα. Η αγάπη για τον Χριστό ήταν εκείνη που τούς συγκέντρωσε μαζί. Όταν ο αυτοκράτορας Δέκιος υπέβαλλε σε βασανιστήρια τους χριστιανούς, οι τέσσερις άγιοι συμφώνησαν να ομολογήσουν την πίστη τους.  Προσήλθαν λοιπόν ενώπιον του επάρχου και ομολόγησαν ότι είναι χριστιανοί και ότι μόνο τον Χριστό προσκυνούν και λατρεύουν. Ο έπαρχος διέταξε να μαστιγωθούν και να ραβδισθούν, κάτι που επαναλήφθηκε πολλές φορές. Επίσης, τους έκαψαν την πλάτη με πυρωμένες ράβδους. Μετά τους έτριψαν τα σώματα με τρίχινα κουρέλια βουτηγμένα σε ξύδι και αλάτι.  Παρ’ όλα αυτά τα φρικτά βασανιστήρια, έμειναν εδραίοι στην πίστη τους. Μερικοί από τους παρισταμένους, όταν είδαν την αντοχή και την υπομονή των αγίων, πίστεψαν στον Κύριο Χριστό. Τελικά, ο έπαρχος διέταξε άλλοι από τους αγίους να αποκεφαλισθούν και άλλοι να θανατωθούν με ξίφος. Έτσι, όλοι έλαβαν τον στέφανο του μαρτυρίου.  Οι προσευχές τους ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου αποστόλου Κλεόπα και της συνοδείας αυτού.  Οι άγιοι αυτοί πορεύονταν προς το χωριό Εμμαούς, όταν, συζητώντας μεταξύ τους, συνειδητοποίησαν ότι ο ίδιος ο Ιησούς ήταν δίπλα τους και προχωρούσε μαζί τους. Όταν ακόμη δεν είχαν αντιληφθεί ότι ήταν Εκείνος, τους είπε: «Ανόητοι και βραδυκάρδιοι στο να πιστεύετε σε όλα όσα είπαν οι προφήτες! Δεν έπρεπε να πάθει όλα αυτά ο Χριστός και να εισέλθει στη δόξα του;». Αργότερα, όταν κάθισε μαζί τους στο τραπέζι, πήρε άρτο, τον ευλόγησε, τον τεμάχισε και τους έδωσε να φάνε από αυτόν. Τότε οι οφθαλμοί τους άνοιξαν και Τον αναγνώρισαν, αλλά Εκείνος έγινε άφαντος από μπροστά τους (Λουκ. 24:13-31). Ο άγιος Κλεόπας και η συνοδεία αυτού ανήκαν στους εβδομήκοντα δύοαποστόλους.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δευτέρα του μηνός Χατούρ</p>

    <p>1) Η κοίμηση του αγίου Πέτρου Γ΄, εικοστού εβδόμου πατριάρχου Αλεξανδρείας.</p>

    <p>1) Την ημέρα αυτή κατά το έτος 481 μ.Χ. κοιμήθηκε ο μέγας άγιος αββάς Πέτρος Γ΄, εικοστός έβδομος πατριάρχης Αλεξανδρείας. Εξελέγη πατριάρχης μετά την κοίμηση του αγίου Τιμοθέου, εικοστού έκτου πατριάρχου.  Λίγο μετά την ενθρόνισή του στον αποστολικό θρόνο, έλαβε επιστολή από τον άγιο Ακάκιο, πατριάρχη Κωνσταντινουπόλεως, στην οποία ομολογούσε τη μία φύση του Χριστού, σύμφωνα με την πίστη των αγίων Κυρίλλου και Διοσκόρου. Επίσης, έλεγε σαφώς στην επιστολή αυτή ότι δεν είναι ορθό να αναγνωρίζουμε δύο χωριστές φύσεις στον Χριστό μετά την ένωση, καθώς, σε αντίθετη περίπτωση, η ωφέλεια της ενώσεως θα απέβαινε μάταιη. Ο αββάς Πέτρος απάντησε με επιστολή, στην οποία καθιστούσε σαφές ότι ο αββάς Ακάκιος δέχεται την ορθόδοξη πίστη. Την επιστολή την απέστειλε με τρεις μορφωμένους επισκόπους στον αββά Ακάκιο, ο οποίος τους υποδέχθηκε με τιμή και τους ζήτησε να συμπροσευχηθούν στη Θεία Λειτουργία.  Ο αββάς Ακάκιος ανέγνωσε την επιστολή στους δικούς του ανθρώπους και τους ακολούθους του. Ύστερα συνέγραψε άλλη καθολική επιστολή στον αββά Πέτρο. Όταν ο αββάς Πέτρος την έλαβε, συγκέντρωσε τους επισκόπους και τους πατέρες, και τους την ανέγνωσε. Όλοι χάρηκαν απεριόριστα και θαύμασαν το περιεχόμενο της επιστολής, ιδιαίτερα δε τις εξηγήσεις που περιλαμβάνονταν σ’ αυτήν, αναγνωρίζοντας έτσι την αδελφότητά τους με τον αββά Ακάκιο στην ορθόδοξοη πίστη.  Ο αββάς Πέτρος υπέστη πολλές δοκιμασίες από εκείνους που ήταν αντίθετοι στη θρησκεία του και την άποψή του. Εξορίστηκε μία φορά από τον θρόνο του, αλλά αργότερα αποκαταστάθηκε, Στην εξορία δίδασκε αδιάλειπτα το ποίμνιό του. Τους κήρυττε με γραπτά μηνύματα και, όταν ήταν παρών, με τους λόγους του. Αφού έμεινε επί οκτώ έτη στο πηδάλιο της Αποστολικής Έδρας του αγίου Μάρκου, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα τρίτη του μηνός Χατούρ</p>

    <p>Η κοίμηση του αγίου Κυριακού.  2) Η κοίμηση του αγίου Αθανασίου και της αδελφής του Ειρήνης.</p>

    <p>1) Την ημέρα αυτή κοιμήθηκε ο άγιος πατέρας Κυριακός. Ο πνευματικός αυτός αγωνιστής μεγάλωσε στην Κόρινθο της Ελλάδος. Ήταν γιος χριστιανών γονέων, οι οποίοι τον ανέθρεψαν με τα νάματα της πίστεως. Τον πήγαν στον αββά Πέτρο, επίσκοπο Κορίνθου, ο οποίος ήταν εξάδελφός του, και τον χειροθέτησε αναγνώστη. Ο Κυριακός μελετούσε συνεχώς, εντρυφώντας ιδιαίτερα στην ερμηνεία της Αγίας Γραφής, ένα αντικείμενο στο οποίο ξεπέρασε πολλούς της εποχής του. Ο αββάς Πέτρος, ο οποίος του ανέθεσε να αναγινώσκει στους πιστούς στην εκκλησία και στον ίδιο τον επίσκοπο στο κελλί του, ήταν πολύ ευχαριστημένος μαζί του.  Όταν ήταν δεκαοκτώ ετών, οι γονείς του τον ρώτησαν αν ήθελε να παντρευθεί, αλλά εκείνος απάντησε αρνητικά. Τους ζήτησε την άδεια να επισκεφθεί μία μονή με σκοπό να πάρει την ευλογία από τους αγίους μοναχούς της. Συνέχισε να επισκέπτεται τη μονή από καιρού εις καιρόν και επεθύμησε να ενδυθεί το μοναχικό ράσο. Πήγε στην αγία πόλη των Ιεροσολύμων και επισκέφθηκε τον τοπικό επίσκοπο αββά Κύριλλο, στον οποίο εξέθεσε την επιθυμία του να γίνει μοναχός. Ο αββάς Κύριλλος ενέκρινε την επιθυμία του και προφήτευσε ότι θα γίνει ένας μεγάλος πατέρας, ότι θα έχει πολλά χαρίσματα και ότι πολλές ψυχές θα φωτισθούν από τη διδαχή του. Ο επίσκοπος του έδωσε την ευλογία του και τον έστειλε στον μεγάλο πατέρα Ευθύμιο, τον πατέρα των μοναχών της Παλαιστίνης.  Ο πατέρας Ευθύμιος τον δέχθηκε με χαρά και τον ενέδυσε το μοναχικό ράσο. Τον εμπιστεύθηκε σε έναν από τους γέροντες της μονής, ο οποίος τον δίδαξε την οδό της αρετής και του αποκάλυψε τα τεχνάσματα του σατανά. Ο αββάς Κυριακός έζησε ενάρετο βίο, με μεγάλη άσκηση, φόβο Θεού, ταπείνωση και ευσέβεια. Ο Θεός του έδωσε το χάρισμα της ιάσεως· έτσι, θεράπευε όλους εκείνους που προσέρχονταν στη μονή με όλων των ειδών τις ασθένειες ή τις αναπηρίες. Οι αρετές και η αγιότητά του έγιναν γνωστές παντού.  Ο άγιος αυτός άνδρας συνόδευσε τον επίσκοπο Ιεροσολύμων αββά Κύριλλο στην Οικουμενική Σύνοδο των εκατόν πενήντα πατέρων που συγκεντρώθηκαν στην Κωνσταντινούπολη για τον Μακεδόνιο, τον εχθρό του Αγίου Πνεύματος. Ο αββάς Κυριακός αντιμετώπισε επιτυχώς τα επιχειρήματα του Μακεδονίου και τον κατατρόπωσε με μαρτυρίες και αποδείξεις. Ο άγιος Κυριακός κοιμήθηκε σε βαθύ γήρας. Ο Κύριος τέλεσε πολλά σημεία και θαύματα διά του σκηνώματος του αγίου, το οποίο μέχρι σήμερα φυλάσσεται σε μονή των Ιεροσολύμων, χωρίς καμμία φθορά ή αλλοίωση, σε σημείο να νομίζει όποιος το βλέπει σήμερα ότι ο άγιος κοιμήθηκε μόλις λίγο καιρό πριν. Περισσότερα από επτακόσια έτη πέρασαν από την κοίμησή του μέχρι τη συγγραφή του βίου του. Έζησε επί των ημερών του Μεγάλου Θεοδοσίου, προς το τέλος του τέταρτου μεταχριστιανικού αιώνα.  Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα κοιμήθηκαν ο άγιος Αθανάσιος και η αδελφή του Ειρήνη, οι οποίοι υπέφεραν φρικτά βασανιστήρια στα χέρια του Μαξιμιανού. Καθώς δεν μπόρεσε να τους μεταστρέψει από την πίστη τους στον Χριστό, διέταξε να τους πετάξουν σ’ έναν άδειο λάκκο και να τον σφραγίσουν. Εκεί και κοιμήθηκαν.  Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα τετάρτη του μηνός Χατούρ</p>

    <p>1) Το μαρτύριο των αγίων Ιωάννη και Ιακώβου, επισκόπων Περσίας.  2) Το μαρτύριο των αγίων Επιμάχου και Αδριανού.</p>

    <p>1) Την ημέρα αυτή οι άγιοι Ιωάννης και Ιάκωβος μαρτύρησαν στα χέρια του Σαπούρ, γιου τού Ορμούζ, βασιλιά της Περσίας.  Όταν ο βασιλιάς αξίωσε από τους αγίους να προσκυνήσουν τον ήλιο και τη φωτιά, και να τους προσφέρουν θυσία, εκείνοι αρνήθηκαν. Αντιθέτως, εξακολούθησαν να διδάσκουν τον λαό και να τον στερεώνουν στην πίστη του Κυρίου Χριστού, στον Οποίο ανήκει η δόξα. Έτσι, ο βασιλιάς διέταξε να υποβληθούν σε φρικτά βασανιστήρια. Καθώς εκείνοι, παρά τα βασινστήριά τους, δεν αρνούνταν την πίστη τους και δεν έπαυαν να διδάσκουν τον λαό και να τον ενδυναμώνουν, ο βασιλιάς διέταξε να τους πετάξουν στη φωτιά. Παρέδωσαν την ψυχή τους στα χέρια του Κυρίου Χριστού, λαμβάνοντας έτσι τον στέφανο της δόξης μετά πάντων των αγίων.  Οι προσευχές τους ας είναι μαζί μας. Αμήν.</p>

    <p>2) Την αυτή ημέρα μαρτύρησαν στην πόλη τους οι άγιοι Επίμαχος και Αδριανός, οι οποίοι ήταν από τη Ρώμη. Κάποιοι τους κατηγόρησαν στον διοικητή της πόλεως, τον οποίο είχε διορίσει ο αυτοκράτορας Μαξιμιανός, ότι είναι χριστιανοί.  Ο διοικητής τούς έφερε ενώπιόν του και τους ρώτησε για την πίστη τους. Εκείνοι ομολόγησαν ότι είναι χριστιανοί. Κατόπιν τον επιτίμησαν για το ότι είχε εγκαταλείψει τη λατρεία του Θεού, ο Οποίος δημιούργησε τον ουρανό, τη γη και όλα όσα είναι σ’ αυτά. Επίσης, τον επέπληξαν για το ότι λάτρευε τα είδωλα, που είναι φτιαγμένα από ανθρώπους, τα οποία ούτε να δουν μπορούν ούτε ν’ ακούσουν και είναι κατοικητήρια του σατανά, ο οποίος παραπλανεί τους ανθρώπους οδηγώντας τους στη λατρεία των ειδώλων αυτών. Ο διοικητής απόρησε με την τόλμη τους και διέταξε να αποκεφαλισθούν.Έτσι, έλαβαν τον στέφανο του μαρτυρίου.  Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν. Ημέρα πέμπτη του μηνός Χατούρ</p>

    <p>1) Η θαυματουργική εμφάνιση της τιμίας κάρας του αγίου Λογγίνου του στρατιώτου.  2) Το μαρτύριο του αγίου Τιμοθέου και η ανακομιδή του λειψάνου του αγίου Θεοδώρου του ηγεμόνος στην πόλη Σοτμπ.</p>

    <p>1) Την ημέρα αυτή εμφανίσθηκε θαυματουργικά η τιμία κάρα του αγίου Λογγίνου του στρατιώτου, ο οποίος τρύπησε με τη λόγχη του την πλευρά του Σωτήρος μας όταν ήταν επάνω στον σταυρό. Ο αυτοκράτορας Τιβέριος Καίσαρ έστειλε έναν στρατιώτη στην Καππαδοκία για να αποκεφαλίσει τον άγιο αυτό, όπως αναφέρεται στην εικοστή τρίτη του μηνός Αμπίμπ. Ο στρατιώτης, αφού εξετέλεσε τη διαταγή, έφερε την κεφαλή στα Ιεροσόλυμα και την άφησε στα χέρια του Ποντίου Πιλάτου. Ο Πιλάτος την έδειξε στους Ιουδαίους, οι οποίοι χάρηκαν γι’ αυτό. Ο Πιλάτος διέταξε να ταφεί η κεφαλή σ’ έναν σωρό από ακαθαρσίες έξω από τα Ιεροσόλυμα.  Υπήρχε μια γυναίκα που είχε πιστέψει χάρη στον άγιο Λογγίνο όταν εκείνος κήρυττε στην Καππαδοκία. Όταν τον αποκεφάλιζαν, εκείνη ήταν μάρτυρας του γεγονότος, καθώς στεκόταν κοντά δακρυσμένη. Αργότερα η γυναίκα αυτή τυφλώθηκε. Έτσι, πήγε μαζί με τον γιο της στα Ιεροσόλυμα για να λάβει την ευλογία των Αγίων Τόπων, και ιδιαίτερα του Παναγίου Τάφου, με την ελπίδα να επανακτήσει το φως της. Όταν έφθασε στα Ιεροσόλυμα, ο γιος της έχασε τη ζωή του. Η γυναίκα μετά απ’ αυτό λυπήθηκε πολύ και έπεσε σε μεγάλη θλίψη εξαιτίας της κατάστασής της, καθώς δεν υπήρχε κανείς να τη βοηθήσει να επιστρέψει στην πατρίδα της.  Ενώ κοιμόταν λοιπόν, είδε τον άγιο Λογγίνο, και μαζί του να είναι ο γιος της, που είχε φύγει απ’ τη ζωή. Ο άγιος την οδήγησε εκεί που είχε ταφεί η κεφαλή του και της υπέδειξε να την πάρει. Όταν ξύπνησε, έψαξε για το μέρος εκείνο, μέχρι που το βρήκε. Σκάβοντας στο έδαφος, ένα γλυκό άρωμα από θυμίαμα αναδύθηκε. Όταν έφθασε στην κεφαλή του αγίου, μέγα φως πήγασε από αυτή· αμέσως οι οφθαλμοί της άνοιξαν και μπορούσε πλέον να βλέπει. Δόξασε τον Κύριο Χριστό, ασπάστηκε την κεφαλή, την άλειψε με αρώματα και την τοποθέτησε μαζί με το σώμα του γιου της. Ύστερα απ’ όλα αυτά, γύρισε στην πατρίδα της δοξάζοντας τον Κύριο Χριστό, ο οποίος ετέλεσε θαύματα διά των αγίων Του.  Οι προσευχές του αγίου ας είναι μαζί μας. Αμήν.    2) Την αυτή ημέρα τελείται η μνήμη του μαρτυρίου του αγίου Τιμοθέου, και η μνήμη της ανακομιδής του λειψάνου του αγίου Θεοδώρου του ηγεμόνος στην πόλη Σοτμπ, στην επαρχία Ασσιούτ. (Η μνήμη του μαρτυρίου του τελείται στις είκοσι του μηνός Αμπίμπ).  Η ευλογία τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα έκτη του μηνός Χατούρ</p>

    <p>1) Η κοίμηση του αγίου Φήλικος, πάπα Ρώμης.  2) Ο καθαγιασμός του ναού της Παρθένου στη μονή Μουχάρακ του όρους Κόσκαμ.</p>

    <p>1) Την ημέρα αυτή κοιμήθηκε ο άγιος πατέρας Φήλιξ, πάπας Ρώμης. Γεννήθηκε στη Ρώμη από χριστιανούς γονείς κατά το έτος 210 μ.Χ. Οι γονείς του τον ανέθρεψαν με υψηλές χριστιανικές αρχές και προόδευσε βαθμιαία στα εκκλησιαστικά αξιώματα. Ο πάπας Ρώμης Αναστάσιος τον χειροτόνησε διάκονο και ο επόμενος πάπας Ιούστος, βλέποντας τη δικαιοσύνη και τις αρετές του, τον χειροτόνησε πρεσβύτερο.  Όταν κοιμήθηκε ο πάπας Ρώμης αββάς Διονύσιος (ο οποίος ήταν σύγχρονος του πάπα Αλεξανδρείας αγίου Ταούνα), ο πατέρας αυτός εξελέγη για την Αποστολική Έδρα της Ρώμης. Ποίμανε το ποίμνιο του Χριστού με τη μέγιστη φροντίδα. Όταν βασίλευε ο καίσαρ Αυρηλιανός, υποκίνησε διωγμό εναντίον όσων πίστευαν στον Κύριο Χριστό. Τους βασάνιζε με μεθόδους που προκαλούσαν πολύ πόνο, και πολλοί μαρτύρησαν στα χέρια του. Καθώς ο άγιος Φήλιξ δοκιμαζόταν σκληρά από τον αυτοκράτορα, εκλιπαρούσε τον Θεό να άρει τις δοκιμασίες αυτές από τον λαό Του. Χάρη στις προσευχές του, ο αυτοκράτορας έφυγε από τη ζωή κατά το δεύτερο έτος της βασιλείας του.  Κατά τη διάρκεια της βασιλείας του, ο Διοκλητιανός εξαπέλυσε ομοίως διωγμό κατά των χριστιανών και άρχισε να τους βασανίζει. Ο πάπας Φήλιξ προσευχήθηκε στον Κύριο να τον απαλλάξει από το να δει τους χριστιανούς να βασανίζονται και πάλι. Έτσι, κοιμήθηκε κατά το πρώτο έτος της βασιλείας του Διοκλητιανού, έχοντας μείνει στον αποστολικό θρόνο της Ρώμης επί πέντε έτη. Άφησε πολλές ομιλίες και λόγους, από τους οποίους άλλοι είχαν διδακτική χρήση και άλλοι δογματική.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα έγινε ο καθαγιασμός του ναού της Παρθένου στη μονή Μουχάρακ του όρους Κόσκαμ. Στα χρόνια του καθαγιασμού του, ο ναός αυτός ευλογήθηκε με την παρουσία του Κυρίου και Σωτήρα μας Ιησού Χριστού, καθώς και των μαθητών Του, όπως μαρτυρείται από τους πάπες Αλεξανδρείας αγίους Φιλόθεο και Κύριλλο.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα εβδόμη του μηνός Χατούρ</p>

    <p>1) Το μαρτύριο του αγίου Γεωργίου στην Αλεξάνδρεια.  2) Το μαρτύριο του αγίου Νεχρούα.  3) Η κοίμηση του αγίου Μηνά, επισκόπου Θμούεως.  4) Ο καθαγιασμός του ναού του αγίου Γεωργίου από την Καππαδοκία.</p>

    <p>1) Την ημέρα αυτή μαρτύρησε στην Αλεξάνδρεια ο άγιος Γεώργιος. Ο πατέρας του ήταν έμπορος στην Αλεξάνδρεια και αρχικά δεν είχε παιδί. Κάποτε συνέβη να ταξιδεύσει στην πόλη της Λύδδας και να συμμετάσχει στην εορτή του καθαγιασμού του ναού του μεγαλομάρτυρα Γεωργίου. Προσευχήθηκε στον Θεό, επικαλούμενος και τις πρεσβείες του μεγάλου Του αγίου, να αποκτήσει παιδί. Ο Θεός απάντησε στις προσευχές του χαρίζοντάς του έναν γιο, που τον ονόμασε Γεώργιο. Η μητέρα του Γεωργίου ήταν αδελφή του διοικητή της Αλεξανδρείας Αρμενίου.  Οι γονείς του Γεωργίου κοιμήθηκαν όταν εκείνος ήταν 25 ετών. Ο Γεώργιος ήταν ελεήμων, πλήρης αγάπης και καλωσύνης προς τους πτωχούς, και αγαπούσε την Εκκλησία. Μετά την κοίμηση των γονέων του έμενε με τον θείο του, ο οποίος είχε μόνο μία κόρη. Μια μέρα λοιπόν η κόρη του θείου του πήγε εκδρομή με φιλικά της πρόσωπα. Ενώ περπατούσαν κοντά σε μια μονή έξω από την πόλη, άκουσε τους μοναχούς της να ψάλλουν υπέροχα ύμνους. Ό,τι άκουγε την άγγιξε μέσα της, και ρώτησε σχετικά τον εξάδελφό της Γεώργιο. Εκείνος της αποκρίθηκε ότι οι μοναχοί αυτοί εγκατέλειψαν τον κόσμο για να αφοσιωθούν στον Κύριο Χριστό και την οδήγησε στην πίστη Του. Της μίλησε για την τελική Κρίση, κατά την οποία οι αμαρτωλοί θα οδηγηθούν στην κόλαση και οι δίκαιοι στη χαρά.  Όταν επέστρεψε στον πατέρα της, του είπε ότι πιστεύει στον Χριστό. Εκείνος προσπάθησε, μιλώντας μαζί της, να τη μεταπείσει και να τη δελεάσει με υποσχέσεις. Ύστερα χρησιμοποίησε απειλές. Όταν πλέον είδε ότι εκείνη δεν τον άκουγε σε ό,τι κι αν έλεγε, διέταξε να την αποκεφαλίσουν, λαμβάνοντας έτσι τον στέφανο του μαρτυρίου.  Αργότερα ο διοικητής πληροφορήθηκε ότι υπεύθυνος για τη μεταστροφή της ήταν ο Γεώργιος. Τον συνέλαβε λοιπόν και τον υπέβαλε σε φρικτά βασανιστήρια. Έπειτα τον έστειλε στην Αντινόη, όπου τον βασάνισαν εκ νέου, και τελικά του απέκοψαν την τιμία κεφαλή του. Έτσι, έλαβε και εκείνος τον στέφανο του μαρτυρίου. Ένας διάκονος ονόματι Σαμουήλ παρέλαβε το τίμιο σώμα του και το έφερε στην πόλη Μανφ, της επαρχίας Ελ-Γκίζα. Όταν η σύζυγος του θείου του Αρμενίου το πληροφορήθηκε, έστειλε να το πάρουν και το τοποθέτησε μαζί με το σώμα της μάρτυρος κόρης της στην Αλεξάνδρεια.  Οι πρεσβείες τους ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Νεχρούα, ο οποίος ήταν από την περιφέρεια της Φαγιούμ και είχε φόβο Θεού. Όταν άκουσε για τους μάρτυρες, πήγε στην Αλεξάνδρεια για να πεθάνει για το όνομα του Κυρίου Χριστού.  Με όραμα πληροφορήθηκε ότι πρέπει να πάει στην Αντιόχεια. Καθώς σκεπτόταν πώς να πάει εκεί και ψάχνοντας να βρει πλοίο να επιβιβασθεί, ο Θεός τού έστειλε τον αρχάγγελο Μιχαήλ, ο οποίος τον μετέφερε επάνω στα φτερά του από την Αλεξάνδρεια στην Αντιόχεια και τον κατέβασε ενώπιον του Διοκλητιανού. Εκεί ομολόγησε τον Κύριο Χριστό. Ο Διοκλητιανός τον ρώτησε για το όνομά του και τη χώρα του, και όταν άκουσε την ιστορία του Νεχρούα, θαύμασε για τον τρόπο με τον οποίο έφθασε ενώπιόν του.  Ο αυτοκράτορας του προσέφερε πολλά χρήματα και πολλές διακρίσεις για να τον μεταστρέψει από την πίστη του, αλλά ο Νεχρούα τα απέρριψε. Ύστερα ο Διοκλητιανός χρησιμοποίησε απειλές, αλλά δεν μπόρεσε να τον φοβίσει. Μετά από αυτά, ο αυτοκράτορας διέταξε να τον βασανίσουν με διάφορους τρόπους.  Αρχικά τον βασάνισαν αφήνοντας ελεύθερα λιοντάρια να του επιτεθούν. Μετά προσπάθησαν να τον κάψουν. Ύστερα τον έβαλαν στον τροχό πιέζοντάς τον. Κατόπιν τον πέταξαν σ’ έναν λέβητα κάτω από τον οποίο έκαιγε φωτιά. Τελικά τον αποκεφάλισαν με σπαθί, και έτσι έλαβε τον στέφανο του μαρτυρίου. Ο άγιος Νεχρούα έγινε το πρότυπο για όσους από την Αντιόχεια μαρτύρησαν στη γη της Αιγύπτου.  Συνέβη να είναι παρών κατά το μαρτύριο του αγίου Νεχρούα ο άγιος Ιούλιος Ελ-Ακφασή. Έτσι, παρέλαβε το σώμα του και με μεγάλεςτιμές το έστειλε με δύο δικούς του ανθρώπους στη χώρα του αγίου Νεχρούα.  Οι πρεσβείες τους ας είναι μαζί μας. Αμήν.</p>

    <p>3) Την αυτή ημέρα κοιμήθηκε ο άγιος Μηνάς, επίσκοπος Θμούεως Ελ-Αμντίντ στη Σιμπελαβαΐν. Ο πατέρας του ήταν από την πόλη Σαμαννούντ. Ήταν το μοναδικό παιδί των γονέων του, που είχαν φόβο Θεού και ασκούσαν τα έργα των μοναχών, όπως νηστεία, προσευχή και άσκηση, έως ότου η φήμη τους διαδόθηκε σε όλη τη χώρα.  Παρότι ανάγκασαν τον γιο τους να παντρευθεί χωρίς τη θέλησή του, εκείνος συμφώνησε με τη σύζυγό του να τηρήσουν παρθενία. Παρέμειναν έτσι, κάνοντας πολλές μετάνοιες όπως οι μοναχοί, φορούσαν τρίχινα ρούχα και περνούσαν τις περισσότερες νύχτες προσευχόμενοι και μελετώντας τον λόγο του Θεού. Ο άγιος Μηνάς, θέλοντας να γίνει μοναχός, συζήτησε για το θέμα αυτό με τη σύζυγό του και της είπε: «Δεν είναι σωστό να ασκούμε τη μοναχική ζωή ζώντας μέσα στον κόσμο».  Εκείνη συμφώνησε μαζί του και ο άγιος πήγε στη μονή του αββά Αντωνίου, ώστε να βρίσκεται μακριά από τους γονείς του. Αυτοί, μη γνωρίζοντας πού βρίσκεται, έψαχναν να βρουν τον άγιο Μηνά για να επιστρέψει στη σύζυγό του. Εκείνος πήγε μαζί με τον αββά Μιχαήλ, ο οποίος έγινε αργότερα τεσσαρακοστός έκτος πατριάρχης Αλεξανδρείας, στη μονή του αγίου Μακαρίου, όπου έγιναν μοναχοί. Αυτό συνέβη τον καιρό που έλαμπαν οι δύο φαεινοί αστέρες αββάς Αβραάμ και αββάς Γαβαργάς. Ο πατέρας Μηνάς έγινε υποτακτικός τους. Έμαθε πολλά από αυτούς, ακολούθησε τον δρόμο της ασκήσεώς τους και αύξησε τα αγγελικά του έργα, έως ότου ξεπέρασε στη μετάνοια πολλούς από τους πατέρες.  Ο σατανάς τον φθόνησε για τον επίπονο αγώνα του και τον έπληξε στα πόδια, με αποτέλεσμα να μείνει πεσμένος στο πάτωμα επί δύο μήνες. Έπειτα από αυτό, ο Κύριος Χριστός θεράπευσε τον άγιο Μηνά, ο οποίος νίκησε τον σατανά με τη δύναμη του Θεού.  Αργότερα κλήθηκε να λάβει τον βαθμό του επισκόπου. Όταν οι απεσταλμένοι του πατριάρχη έφθασαν σ’ αυτόν και έμαθε εκείνος τον λόγο της επισκέψεώς τους, έκλαψε και λυπήθηκε να αφήσει την έρημο. Οι πατέρες τον έπεισαν ότι αυτό ήταν θέλημα Θεού. Έκανε υπακοή και πήγε μαζί με τους απεσταλμένους στον πατριάρχη, ο οποίος τον χειροτόνησε επίσκοπο Θμούεως.  Ο Κύριος του έδωσε το χάρισμα να θεραπεύει ασθενείς και να γνωρίζει τα κρύφια. Έτσι, γνώριζε τις σκέψεις των ανθρώπων. Οι επίσκοποι των όμορων επαρχιών συνήθιζαν να πηγαίνουν σ’ αυτόν και να συσκέπτονται μαζί του. Άνθρωποι από παντού έρχονταν να ακούσουν τις διδασκαλίες του. Ήταν πνευματικός πατέρας τεσσάρων πατριαρχών και έθεσε το χέρι του επάνω τους όταν χειροτονήθηκαν πατριάρχες. Αυτοί ήταν οι: αββάς Αλέξανδρος Β΄, αββάς Κοσμάς, αββάς Θεόδωρος και αββάς Μιχαήλ Α΄.  Όταν ο Κύριος Χριστός θέλησε να αναχωρήσει ο άγιος Μηνάς από τον εφήμερο τούτο κόσμο, τον πληροφόρησε σχετικά. Ο αββάς Μηνάς κάλεσε τους πιστούς της επισκοπής του και τους έδωσε εντολή να παραμείνουν δυνατοί στην ορθόδοξη πίστη και να τηρούν τις εντολές του Θεού. Κατόπιν τους εμπιστεύθηκε στα χέρια του αληθινού τους ποιμένα, του Κυρίου Ιησού Χριστού, και αναχώρησε από τον μάταιο τούτο κόσμο για να πάει στον Χριστό, τον οποίο αγαπούσε. Οι πιστοί έκλαιγαν και θρηνούσαν για την απώλεια του ποιμένα και πατέρα τους μετά τον Κύριο, που φρόντιζε για τις ψυχές τους. Τον κήδευσαν κατά τον πρέποντα τρόπο και τον απέθεσαν στο μνήμα του όπως τους είχε υποδείξει από πριν.  Οι προσευχές του ας είναι μαζί μας. Αμήν.</p>

    <p>4) Την αυτή ημέρα τελείται η μνήμη του καθαγιασμού του ναού του τιμίου μεγαλομάρτυρα αγίου Γεωργίου στην πόλη Λύδδα. Επίσης, τελούμε τη μνήμη των μεγάλων σημείων και θαυμάτων που ενήργησε εκεί ο Κύριος, τα οποία έγιναν γνωστά ανά την υφήλιο.  Όταν ο αυτοκράτορας Διοκλητιανός έμαθε για τον ναό αυτό, έστειλε τον αρχηγό του στρατεύματος Εύκλειο μαζί με στρατιώτες, για να τον καταστρέψουν. Ο Εύκλειος πήγε με αλαζονεία εκεί που ήταν η εικόνα του αγίου Γεωργίου και άρχισε να χλευάζει τους χριστιανούς και τον άγιο. Μ’ ένα κοντάρι που είχε στο χέρι του χτύπησε το καντήλι που έκαιγε μπροστά από την εικόνα του αγίου Γεωργίου και το έσπασε. Ένα μεγάλο κομμάτι από το σπασμένο καντήλι έπεσε στο κεφάλι του. Τον κυρίευσε μεγάλος φόβος και τρόμος και έπεσε κάτω με το πρόσωπο προς το έδαφος. Οι στρατιώτες τον σήκωσαν για να τον φέρουν πίσω στη χώρα του, γνωρίζοντας ότι αυτό που του συνέβη έγινε επειδή χλεύασε τον μεγαλομάρτυρα. Πέθανε ατιμωτικά στον δρόμο της επιστροφής, και τον πέταξαν στη θάλασσα.  Όταν ο Διοκλητιανός έμαθε σχετικά με όσα συνέβησαν, οργίσθηκε και αποφάσισε να πάει ο ίδιος στον ναό και να τον καταστρέψει. Ο Κύριος δεν ανέχθηκε άλλο την εμμονή του Διοκλητιανού να εφαρμόσει ό,τι είχε αποφασίσει και τον έπληξε με τύφλωση, ενώ οι υπήκοοι της αυτοκρατορίας του εξεγέρθηκαν εναντίον του. Ο Κύριος του αφαίρεσε τη βασιλεία και έβαλε στη θέση του τον δίκαιο αυτοκράτορα Κωνσταντίνο. Ο αυτοκράτορας Κωνσταντίνος έκλεισε τους ειδωλολατρικούς ναούς και άνοιξε τις εκκλησίες. Οι εκκλησίες και το σύμπαν ολόκληρο πανηγύρισαν, ιδιαίτερα δε η εκκλησία του μεγαλομάρτυρα Γεωργίου, του εωθινού αστέρα.  Η πρεσβεία του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ογδόη του μηνός Χατούρ</p>

    <p>1) Η μνήμη των τεσσάρων ασωμάτων ζώων.</p>

    <p>1) Την ημέρα αυτή τελείται η μνήμη των τεσσάρων ασωμάτων ζώων που βαστάζουν τον θρόνο του Θεού. Μνημονεύονται από τον άγιο Ιωάννη, ο οποίος διέσωσε τη μαρτυρία αυτή στην Αποκάλυψή του ως εξής: «Αμέσως ήλθα στο Πνεύμα· και ιδού ένας θρόνος ήταν τοποθετημένος στον ουρανό και Κάποιος που καθόταν επάνω στον θρόνο. Και εκείνος που καθόταν στον θρόνο ήταν όμοιος στην εμφάνιση με τους πολύτιμους λίθους ίασπι και σάρδιο, και ένα ουράνιο τόξο υπήρχε γύρω από τον θρόνο όμοιο στην εμφάνιση με σμαράγδι. […] Στο μέσο του θρόνου και γύρω από αυτόν υπήρχαν τέσσερα ζώα γεμάτα οφθαλμούς μπροστά και πίσω. Το πρώτο ζώο έμοιαζε με λιοντάρι, το δεύτερο με μοσχάρι, το πρόσωπο του τρίτου με πρόσωπο ανθρώπου, και το τέταρτο με αετό που πετάει. Καθένα από τα τέσσερα ζώα είχε έξη φτερά και ήταν γεμάτα από οφθαλμούς γύρω τους και μέσα τους· και δεν έχουν ανάπαυση ούτε τη μέρα ούτε τη νύκτα λέγοντας: ‘‘Άγιος, Άγιος, Άγιος, είναι ο Κύριος ο Θεός ο Παντοκράτωρ, αυτός που ήταν, που είναι, και που έρχεται’’» (Αποκ. 4:2-8).  Επίσης,, ο προφήτης Ησαΐας είπε: «Είδα τον Κύριο να κάθεται σε θρόνο ψηλό και τοποθετημένο ψηλά, και ο οίκος Του ήταν γεμάτος από τη δόξα του. Και γύρω του στέκονταν Σεραφίμ, με έξη φτερά το καθένα: Με τα δύο κάλυπταν εντελώς το πρόσωπο, με τα δύο κάλυπταν εντελώς τα πόδια, και με τα δύο πετούσαν. Και έκραζε το ένα στο άλλο λέγοντας: ‘‘Άγιος, Άγιος, Άγιος είναι ο Κύριος των Δυνάμεων· όλη η γη είναι γεμάτη από τη δόξα Του’’ (Ησ. 6:1-3). Ακόμη, ο προφήτης Ιεζεκιήλ είπε: «Και είδα, και ιδού ένας ανεμοστρόβιλος ερχόταν από τον Βορρά, με ένα μεγάλο σύννεφο εντός του, και με μεγάλη λάμψη γύρω του και φωτιά που άστραφτε, και στο κέντρο του έμοιαζε με κεχριμπάρι, και με μεγάλη λάμψη στο κέντρο της φωτιάς. Και στη μέση έμοιαζε με τέσσερα ζώα. Και αυτή ήταν η εμφάνισή τους: Έμοιαζαν με άνθρωπο […] και καθένα είχε τέσσερα φτερά. Και τα πόδια τους ήταν ίσια, και τα πέλματα των ποδιών ήταν σαν τα πέλματα μοσχαριουύ. Άστραφταν σαν το χρώμα χαλκού που φλέγεται…» (Ιεζ. 1:4-7).  Τέλος, ο άγιος Ιωάννης ο ευαγγελιστής είπε: «Μετά από αυτά άκουσα φωνή μεγάλη στον ουρανό από όχλο πολύ, που έλεγε: ‘‘Αλληλούια· η στηρία και η δόξα και δύναμη ανήκουν στον Κύριό μας Θεό…’’ […] και τα τέσσερα ζώα έπεσαν και προσκύνησαν τον Θεό, ο οποίος καθόταν επάνω στον θρόνο, και έλεγαν: ‘‘Αμήν, αλληλούια’’, […] διότι βασιλεύει ο Κύριος ο Θεός ο Παντοκράτωρ. Ας χαίρουμε και ας αγαλλόμαστε και ας Τον δοξάζουμε…» (Αποκ. 19:1-7).  Ο Κύριος τοποθέτησε τα ζώα αυτά δίπλα στον θρόνο του, για να ικετεύουν υπέρ όλης της κτίσεως. Το ζώο με τη μορφή ανθρώπου ικετεύει για το ανθρώπινο γένος, το ζώο με τη μορφή λιονταριού ικετεύει για τα κτήνη, το ζώο με τη μορφή μοσχαριού ικετεύει για τα υπόλοιπα ζώα, και το ζώο με τη μορφή αετού ικετεύει για τα πτηνά. Οι διδάσκαλοι της Εκκλησίας κτίζουν ναούς προς τιμήν τους και τα μνημονεύουν κατά την παρούσα ημέρα.   Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ενάτη του μηνός Χατούρ</p>

    <p>1) Η κοίμηση του αγίου πατέρα αββά Ισαάκ, τεσσαρακοστού πρώτου πατριάρχου Αλεξανδρείας.  2) Η σύγκληση της εν Νικαία Οικουμενικής Συνόδου.</p>

    <p>1) Την ημέρα αυτή κατά το έτος 679 μ.Χ. κοιμήθηκε ο μέγας άγιος πατέρας αββάς Ισαάκ, τεσσαρακοστός πρώτος πατριάρχης Αλεξανδρείας, ο οποίος γεννήθηκε στο Ελ-Μπορολός από πλούσιους γονείς που είχαν φόβο Θεού. Τον απέκτησαν πολύ καιρό μετά τον γάμο τους. Κατά τη βάπτισή του ο επίσκοπος που τον βάπτιζε είδε έναν φωτεινό σταυρό πάνω από το κεφάλι του παιδιού. Άπλωσε το χέρι του παιδιού πάνω από το δικό του κεφάλι και προφήτευσε σχετικά με το παιδί λέγοντας: «Ο Θεός θα του εμπιστευθεί την Εκκλησία Του». Κατόπιν είπε στους γονείς του: «Να τον φροντίζετε, γιατί είναι σκεύος εκλογής του Θεού».  Όταν μεγάλωσε, έμαθε γραφή και γαλουχήθηκε με τα χρισιτιανικά δόγματα και τα νάματα της πίστεως. Διάβαζε εντατικά τους βίους των αγίων και ήταν γεμάτος εσωτερικά από την αγνή ζωή τους. Επιθυμώντας τη μοναχική ζωή, άφησε τους γονείς του και πήγε στην έρημο του αγίου Μακαρίου. Εκάρη μοναχός και έγινε υποτακτικός του αββά Ζαχαρίου του ηγουμένου. Άγγελος Κυρίου είχε πληροφορήσει προηγουμένως τον γέροντά του για τον ερχομό του, και εκείνος τον υποδέχθηκε με χαρά. Μια μέρα ένας από τους αγίους πατέρες τον είδε στην εκκλησία και προφήτευσε γι’ αυτόν λέγοντας; «Ο Χριστός θα του εμπιστευθεί την Εκκλησία Του».  Ο πάπας Ιωάννης, ο τότε πατριάρχης, ζήτησε έναν μοναχό για γραφέα και προσωπικό του γραμματέα. Οι παριστάμενοι του πρότειναν τον τίμιο πατέρα Ισαάκ. Ο πάπας κάλεσε τον πατέρα Ισαάκ και του έδωσε ένα βιβλίο για να το αντιγράψει. Ο αββάς Ισαάκ σκοπίμως έκανε λάθη κατά την αντιγραφή, με την ελπίδα ότι ο πάπας θα τον έστελνε πίσω υπολογίζοντας τη δόξα των ανθρώπων. Όμως, όταν ο πάπας πληροφορήθηκε την πρόθεση του αββά Ισαάκ, του είπε: «Η αντιγραφή σου ήταν καλή· μη φύγεις».  Όταν ο αββάς Ισαάκ συνειδητοποίησε ότι ο πατριάρχης δεν θα τον άφηνε να επιστρέψει, χρησιμοποίησε όλη του τη γνώση και την ικανότητά του στη γραφή. Οι αρετές του έγιναν ευρύτερα γνωστές και έχαιρε της εκτιμήσεως του πατριάρχου. Παρόλα αυτά, καθώς ο αββάς Ισαάκ εξακολουθούσε να επιθυμεί τη μοναχική ζωή, ο πατριάρχης τον άφησε να επιστρέψει στην έρημο.  Όταν πλησίαζε η κοίμηση του πάπα Ιωάννη, ζήτησε ο ίδιος από τον Κύριο Χριστό να του κάνει γνωστό ποιος θα τον διαδεχθεί. Του ειπώθηκε σε όραμα ότι ο υποτακτικός του Ισαάκ είναι εκείνος που θα τον διαδεχθεί στον θρόνο. Ο πάπας είπε στον λαό ότι, έπειτα από θεία αποκάλυψη και με εντολή του Κυρίου, ο Ισαάκ θα έπρεπε να τον διαδεχθεί στον θρόνο.  Όταν ο αββάς Ισαάκ ανήλθε στον θρόνο της Αποστολικής Έδρας, η Εκκλησία έλαμψε από φως. Ο νέος πάπας αναστύλωσε πολλούς ναούς, ιδιαίτερα τον ναό του αγίου ευαγγελιστού Μάρκου, και το πατριαρχικό μέγαρο.. Υπέστη πολλές δοκιμασίες και έμεινε στον πατριαρχικό θρόνο επί τρία έτη και έξη μήνες. Κατόπιν κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κατά το έτος 325 μ.Χ., επί των ημερών του δικαίου αυτοκράτορα Κωνσταντίνου, συγκεντρώθηκαν σε Σύνοδο οι τριακόσιοι δεκαοκτώ πατέρες της Συνόδου της Νικαίας. Μεταξύ τους ήταν και οι προκαθήμενοι των τεσσάρων Αποστολικών Εδρών, οι οποίοι ήταν οι: αββάς Αλέξανδρος, δέκατος ένατος πάπας Αλεξανδρείας, ο οποίος συνοδευόταν από τον Αθανάσιο, αρχιδιάκονό του και προσωπικό του γραμματέα· Ευστάθιος, αρχιεπίσκοπος Αντιοχείας· Μακάριος, αρχιεπίσκοπος Ιεροσολύμων. Ο αρχιεπίσκοπος Ρώμης Σύλβεστρος, λόγω της προχωρημένης του ηλικίας, δεν προσήλθε στη Σύνοδο και έστειλε στη θέση του δύο ιερείς.  Η Σύνοδος συγκλήθηκε εξαιτίας του Αρείου, ενός ιερέα της Αλεξανδρείας. Ο Άρειος βλασφημούσε τον Υιό του Θεού, τον Κύριο Ιησού Χριστό, ισχυριζόμενος ότι δεν είναι ίσος κατά την ουσία με τον Θεό, τον Πατέρα του, και ότι υπήρχε χρόνος κατά τον οποίο ο Υιός δεν υπήρχε.  Ανάμεσα σ’ εκείνους που παρακολουθούσαν τη Σύνοδο υπήρχαν άγιοι πατέρες που, ακολουθώντας τους αποστόλους, μπορούσαν να ανασταίνουν νεκρούς, να θεραπεύουν ασθενείς και να επιτελούν μεγάλα θαύματα. Ανάμεσά τους επίσης υπήρχαν άνθρωποι που υπέφεραν βασανιστήρια χάριν της πίστεώς τους, έχασαν τους οφθαλμούς τους, ή τους είχαν κόψει τα χέρια ή τα πόδια, ή τους είχαν σπάσει τα δόντια, ή τους είχαν βγάλει τα νύχια, ή τους είχαν σπάσει τα πλευρά. Ένας από αυτούς ήταν ο αγωνιστής άγιος Παφνούτιος ο ομολογητής, ένας εκ των επισκόπων της Άνω Αιγύπτου, ο οποίος είχε υποβληθεί σε φρικτά βασανιστήρια επί των ημερών του Διοκλητιανού. Του είχαν βγάλει τον δεξιό οφθαλμό, του είχαν κάψει τη σάρκα του αριστερού του ποδιού, τον είχαν αλυσοδέσει, και τον είχαν στείλει να σπάζει μάρμαρο σ’ ένα λατομείο. Για όλα αυτά τον αποκαλούσαν «μάρτυρα μεταξύ των ιερέων». Ήταν ένας άγιος γέροντας, αγαπητός από τον Θεό και τους πιστούς. Ο Κύριος επετέλεσε πολλά θαύματα διά των δεήσεων και των προσευχών του.  Όταν συγκεντρώθηκαν οι πατέρες, κάθισαν στις θέσεις τους, που είχαν κατάλληλα προετοιμασθεί γι’ αυτούς. Κατόπιν προσήλθε ο δίκαιος αυτοκράτορας Κωνσταντίνος και τους χαιρέτησε, αρχίζοντας από τιον άγιο επίσκοπο Παφνούτιο, τον οποίο υποληπτόταν πολύ. Ο αυτοκράτορας ασπάστηκε με πολύ σεβασμό τις ουλές από τις πληγές του αγίου. Μετά τοποθέτησε μπροστά στους πατέρες το αυτοκρατορικό του σκήπτρο και το ξίφος του λέγοντας: «Ιδού η παρούσα ημέρα· έχετε τη δύναμη της ιερωσύνης και τη Βασιλεία, ώστε να λύνετε και να δένετε, όπως είπε ο Κύριος: ‘‘Έχετε την εξουσία να εκδιώκετε ή να κρατάτε κοντά σας όποιον εσείς κρίνετε’’».  Το Άγιο Πνεύμα φώτισε τον νου των παρόντων, οι οποίοι μετρήθηκαν και βρέθηκαν να είναι τρικόσιοι δεκαεννέα, οι θέσεις όμως βρέθηκαν να είναι τριακόσιες δεκαοκτώ! Έτσι, εκπληρώθηκε το λόγιο του Κυρίου Χριστού: «Όπου έχουν συναχθεί δύο ή τρεις στο όνομά μου, εκεί είμαι και εγώ ανάμεσά τους» (Ματθ. 18:20).  Έφεραν λοιπόν τον Άρειο ενώπιόν τους και του ζήτησαν να τους εκθέσει την πίστη του. Εκείνος βλασφήμησε λέγοντας: «Ο Πατέρας υπήρχε όταν ο Υιός δεν υπήρχε». Όταν του εξήγησαν το σφάλμα του και εκείνος δεν άλλαξε γνώμη, αφόρισαν τόσο τον ίδιο όσο και όσους συμμερίζονταν τις απόψεις και την πίστη του. Κατόπιν συνέταξαν τον Κανόνα της χριστιανικής πίστεως που είναι γνωστός με τον όρο «Σύμβολο της Πίστεως» (της Νικαίας), το οποίο λέει:  1. Πιστεύω εις ένα Θεόν, Πατέρα, Παντοκράτορα, ποιητήν ουρανού και γής, ορατών τε πάντων και αοράτων.  2. Και εις ένα Κύριον Ιησούν Χριστόν, τον Υιόν του Θεού τον Μονογενή, τον εκ του Πατρός γεννηθέντα προ πάντων των αιώνων. Φως εκ Φωτός, Θεόν αληθινόν εκ Θεού αληθινού, γεννηθέντα ου ποιηθέντα, ομοούσιον τω Πατρί, δι’ ού τα πάντα εγένετο.  3. Τον δι’ ημάς τους ανθρώπους και διά την ημετέραν σωτηρίαν κατελθόντα εκ των ουρανών και σαρκωθέντα εκ Πνεύματος Αγίου και Μαρίας της Παρθένου και ενανθρωπήσαντα.  4. Σταυρωθέντα τε υπέρ ημών επί Ποντίου Πιλάτου, και παθόντα και ταφέντα.  5. Και αναστάντα τη τρίτη ημέρα κατά τας Γραφάς.  6. Και ανελθόντα εις τους ουρανούς, και καθεζόμενον εκ δεξιών του Πατρός.  7. Και πάλιν ερχόμενον μετά δόξης, κρίναι ζώντας και νεκρούς· ού της βασιλέιας ουκ έσται τέλος.</p>

    <p>[Δηλαδή: 1. Πιστεύω σε ένα Θεό, Πατέρα, Παντοκράτορα (=Παντοδύναμο), ο οποίος δημιούργησε τον ουρανό και τη γη, και όλα τα ορατά και τα αόρατα.  2. Και σε ένα Κύριο, τον Ιησού Χριστό, τον μοναδικό Υιό του Θεού, ο οποίος γεννήθηκε από τον Πατέρα πριν από όλους τους αιώνες. (Πιστεύω ότι ο Υιός είναι) φως από φως, αληθινός Θεός από αληθινό Θεό, ότι γεννήθηκε και δεν δημιουργήθηκε, ότι είναι της ίδιας ουσίας με τον Πατέρα και ότι δι’ αυτού (του Υιού) έγιναν τα πάντα.  3. (Πιστεύω σ’ Αυτόν, ο οποίος) για εμάς τους ανθρώπους και για τη σωτηρία μας κατέβηκε από τους ουρανούς και σαρκώθηκε από το Άγιο Πνεύμα και την Παρθένο Μαρία, και έγινε άνθρωπος.  4. Και ο οποίος σταυρώθηκε για εμάς την εποχή του Ποντίου Πιλάτου, και έπαθε (υπέστη τα Πάθη, τα μαρτύρια) και ετάφη (θάφτηκε).  5. Και ο οποίος αναστήθηκε την Τρίτη ημέρα, σύμφωνα με τις Γραφές.  6. Και ο οποίος ανέβηκε (αναλήφθηκε) στους ουρανούς και κάθισε στα δεξιά του Πατέρα.  7. Και ο οποίος έρχεται και πάλι με δόξα, για να κρίνει τους ζωντανούς και τους νεκρούς. Η βασιλέια του δεν θα έχει τέλος.]    Αργότερα, όταν συγκλήθηκε κατά του Μακεδονίου, του εχθρού του Αγίου Πνεύματος, η Σύνοδος της Κωνσταντινουπόλεως, οι εκατόν πενήντα πατέρες οι οποίοι συμμετείχαν σ’ αυτήν συνέταξαν τη συνέχεια του ως άνω Συμβόλου, η οποία έχει ως εξής:  8. Και εις το Πνεύμα το Άγιον, το κύριον, το ζωοποιόν, το εκ του Πατρός εκπορευόμενον, το συν Πατρί και Υιώ συμπροσκυνούμενον και συνδοξαζόμενον, το λαλήσαν διά των προφητών.  9. Εις μίαν, αγίαν, καθολικήν και αποστολικήν Εκκλησίαν.  10. Ομολογώ έν βάπτισμα εις άφεσιν αμαρτιών.  11. Προσδοκώ ανάστασιν νεκρών.  12. Και ζωήν του μέλλοντος αιώνος. Αμήν.</p>

    <p>[Δηλαδή: 8. (Πιστεύω) και στο Άγιο Πνεύμα, το οποίο είναι κύριο (κυρίαρχο), το οποίο δίνει ζωή, το οποίο εκπορεύεται από τον Πατέρα και δοξάζεται και προσκυνείται μαζί με τον Πατέρα και τον Υιό, το οποίο μίλησε μέσω των προφητών.  9. (Πιστεύω) σε μία, αγία, καθολική και αποστολική εκκλησία.  10. Ομολογώ ένα βάπτισμα για την άφεση (συγχώρηση) των αμαρτιών.  11. Προσδοκώ (αναμένω, περιμένω) την ανάσταση των νεκρών.  12. Και τη ζωή του μελλοντικού αιώνα (της περιόδου που θα έλθει). Αμήν.]</p>

    <p>Οι πατέρες της Συνόδου απαγόρευσαν να προστεθεί ή να αφαιρεθεί οτιδήποτε από το Σύμβολο και όρισαν ώστε όλοι οι πιστοί (κληρικοί, λαϊκοί, μεγάλοι και μικροί στην ηλικία, άνδρες και γυναίκες) να το απαγγέλλουν και να το λένε κατά τη Θεία Λειτουργία και σε όλες τις προσευχές.  Μετά τον αφορισμό του Αρείου και τη σύνταξη του Συμβόλου της Πίστεως, οι πατέρες της Συνόδου της Νικαίας εξέδωσαν και άλλες αποφάσεις, όπως:  i) Αναφορικά με τον Μέλιτο, επίσκοπο Ασσουΐτ, ο οποίος αντιδρούσε κατά του ανωτέρου του, του πάπα Αλεξανδρείας αγίου Πέτρου του μάρτυρος, η Σύνοδος επεκύρωσε την εξουσία του πάπα Αλεξανδρείας επί των υφισταμένων του, στις διατάξεις υπ’ αριθμόν 5, 6 και 7 της Συνόδου.  ii) Η Σύνοδος έδωσε λύση στην έντονη αντίθεση που υπήρχε μεταξύ των επισκόπων της Αφρικής και της Μικράς Ασίας αφενός, και του επισκόπου Ρώμης αφετέρου, σχετικά με το βάπτισμα των αιρετικών. Η Σύνοδος αποφάσισε ότι το βάπτισμα που τελούσαν οι αιρετικοί ήταν άνευ αξίας, σε αντίθεση με ό,τι υποστήριζαν ο επίσκοπος Ρώμης και οι οπαδοί του.  iii) Ακόμη, οι πατέρες της Συνόδου όρισαν την ημέρα εορτασμού της Αναστάσεως. Αποφασίσθηκε ότι η Ανάσταση θα έπρεπε να εορτάζεται κατά την Κυριακή μετά την πανσέληνο του Πάσχα των Εβραίων. Έτσι, δεν θα έπρεπε να εορτάζουν την Ανάσταση πριν από τους Εβραίους ή μαζί με αυτούς. Η Σύνοδος εξουσιοδότησε τον εκάστοτε πάπα Αλεξανδρείας (λόγω των γνώσεών του και της ικανότητάς του να υπολογίζει ορθά τις ημερομηνίες) να γνωστοποιεί την ημέρα κατά την οποία θα πρέπει να εορτάζεται κάθε έτος η Ανάσταση.   Οι άγιοι πατέρες της Συνόδου της Νικαίας, αφού βεβαίωσαν τον θεσμό της Εκκλησίας και εδραίωσαν το φως της πίστεως, ακολούθως αναχώρησαν για τις εκκλησιαστικές τους κοινότητες.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη του μηνός Χατούρ</p>

    <p>1) Το μαρτύριο της αγίας Σοφίας και των μετ’ αυτής Πενήντα Παρθένων.  2) Σύγκληση της Συνόδου της Ρώμης λόγω της εορτής των Θεοφανείων και της Μεγάλης Τεσσαρακοστής.</p>

    <p>1) Την ημέρα αυτή μαρτύρησαν οι άγιες αγνές Πενήντα Παρθένοι και η μητέρα τους Σοφία. Οι μάρτυρες αυτές ήταν από διάφορες χώρες. Ο θείος έρως και ο ασκητικός βίος τις είχαν συγκεντρώσει μαζί και έτσι ζούσαν σε γυναικεία μονή παρθένων στο Ελ-Ραχά. Η αγία Σοφία, η ηγουμένη, πλήρης σοφίας και χάριτος, τις καθοδηγούσε στην πνευματική αύξηση και πρόοδο, ώστε έγιναν σαν άγγελοι επί της γης. Ασκούσαν την αδιάλειπτη προσευχή, νήστευαν, και μελετούσαν τα ιερά βιβλία και τους βίους των μοναχών και των αγίων. Ανάμεσά τους υπήρχαν κάποιες που ζούσαν στη μονή επί εβδομήντα έτη, και άλλες που ήταν νέες στην ηλικία αλλά εδραίες και δυνατές στην πίστη.  Όταν ο αυτοκράτορας Ιουλιανός ο Παραβάτης έμαθε ότι ο βασιλιάς της Περσίας Σαπούρ σκόπευε να του επιτεθεί, ετοίμασε τον στρατό του και τον ξεκίνησε την εκστρατεία κατά του Σαπούρ. Η πόλη Ελ-Ραχά ήταν στον δρόμο του, και όταν περνούσε από τη μονή των παρθένων, διέταξε τους στρατιώτες να φονεύσουν τους ενοίκους της και να τη λεηλατήσουν. Οι στρατιώτες εκτέλεσαν τη διαταγή: Κατέκοψαν με τα ξίφη τους τις μοναχές και έκλεψαν ό,τι βρήκαν.  Ο ασεβής αυτός αυτοκράτορας καταδικάσθηκε από τον Κύριο να κατασφαγεί σε μάχη από το δόρυ ενός ιππέα. (Λέγεται πως ο ιππέας αυτός ήταν ο άγιος Μερκούριος). Ο αυτοκράτορας έπεσε από το άλογό του και πέθανε κατά το έτος 363 μ.Χ. Όσο για τις αγίες παρθένους, έλαβαν τον στέφανο του μαρτυρίου.  Οι προσευχές τους ας είναι μαζί μας. Αμήν.</p>

    <p>2) Την αυτή ημέρα συγκλήθηκε στη Ρώμη αγία Σύνοδος επί των ημερών του πάπα Ρώμης Βίκτωρος και του πάπα Αλεξανδρείας αββά Δημητρίου. Ο λόγος σύγκλησης της Συνόδου αυτής ήταν το γεγονός ότι τότε οι χριστιανοί την επομένη της εορτής των Θεοφανείων άρχιζαν νηστεία σαράντα ημερών, η οποία ολοκληρωνόταν την εικοστή δευτέρα του μηνός Αμσίρ. Μετά από λίγες ημέρες νήστευαν κατά τη Μεγάλη Εβδομάδα και κατόπιν τελούσαν τη λαμπρή εορτή της Αναστάσεως.  Όταν ο Δημήτριος εξελέγη πατριάρχης του θρόνου της Αλεξανδρείας, ο Θεός φώτισε τον νου του με Θεία Χάρη. Μελέτησε τα εκκλησιαστικά βιβλία και ερμήνευσε πολλά από αυτά. Καθιέρωσε τη βάση υπολογισμού των ημερών της νηστείας και των κινητών εορτών, τις οποίες εορτάζουμε μέχρι σήμερα. Απέστειλε αντίγραφα του τρόπου υπολογισμού στους: αββά Βίκτωρα, πατριάρχη Ρώμης· αββά Μάξιμο, πατριάρχη Αντιοχείας· αββά Αγάπιο, επίσκοπο Ιεροσολύμων.  Όταν ο αββάς Βίκτωρ έλαβε το μήνυμά του, το ανέγνωσε και το εκτίμησε ιδιαιτέρως. Κάλεσε δεκατέσσερις εκ των λογίων επισκόπων του και πολλούς εκ των λογίων ιερέων του. Το εξέτασαν, το αποδέχθηκαν και το διέδωσαν στις περιοχές τους.  Έκτοτε η ιερά νηστεία και η εορτή της Αναστάσεως ορίζονται με τον τρόπο που γίνεται έως σήμερα στην Κοπτική Ορθόδοξη Εκκλησία μας.  Ας δοξάζεται αιώνια ο Θεός μας. Αμήν.</p>

    <p>Ημέρα ενδεκάτη του μηνός Χατούρ</p>

    <p>1) Η κοίμηση της αγίας Άννης, μητέρας της Θεοτόκου.  2) Μνήμη του μαρτυρίου του αγίου Αρχελάου και του μαρτυρίου του Ελισσαίου του ηγουμένου.</p>

    <p>1) Την ημέρα αυτή κοιμήθηκε η ευσεβής και δικαία Άννα, μητέρα της Δεσποίνης ημών Θεοτόκου, της Παρθένου Μαρίας. Η αγία αυτή γυναίκα ήταν κόρη του Ματθάν, υιού τού Λευΐ, υιού του Μελκί, ο οποίος ήταν απόγονος του ιερέα Ααρών. Η μητέρα της λεγόταν Μαριάμ (Μαρία) και ήταν από τη φυλή του Ιούδα.  Ο Ματθάν είχε τρεις κόρες. Η πρώτη λεγόταν Μαριάμ (Μαρία) από τη μητέρα της και ήταν μητέρα της Σαλώμης της μαίας. Δεύτερη ήταν η Σοφία, μητέρα της Ελισάβετ, μητέρας του αγίου Ιωάννου του Βαπτιστού. Τρίτη ήταν η αγία Άννα, σύζυγος του δικαίου Ιωακείμ, ο οποίος ήταν από τη φυλή του Ιούδα. Η Άννα ήταν μητέρα της Δεσποίνης ημών Θεοτόκου, της Παρθένου Μαρίας, της μητέρας του Σωτήρος του κόσμου. Επομένως, η Δέσποινά μας Παρθένος Μαρία, η Σαλώμη και η Ελισάβετ ήταν εξαδέλφες. Μολονότι γνωρίζουμε λίγα σχετικά με την αγία Άννα, το γεγονός ότι είχε εκλεγεί από τον Θεό να γίνει μητέρα της μητέρας του Θεού κατά σάρκα είναι ενδεικτικό των αρετών και της δικαιοσύνης της, η οποία την ξεχώριζε από τις άλλες γυναίκες, ώστε να τύχει της μεγάλης αυτής χάριτος. Καθώς δεν είχε παιδιά, δεόταν στον Θεό να την απαλλάξει από το όνειδος της ατεκνίας. Έτσι, ο Κύριος της χάρισε μία κόρη, η οποία σκόρπισε χαρά στην ίδια και σε όλη την ανθρωπότητα· είναι η Παρθένος Μαρία, η μητέρα του Σωτήρος του κόσμου.  Οι πρεσβείες της ας είναι μαζί με όλους μας. Αμήν.</p>

    <p>2) Την αυτή ημέρα τελείται η μνήμη του μαρτυρίου του αγίου Αρχελάου και του μαρτυρίου του αββά Ελισσαίου του ηγουμένου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δωδεκάτη του μηνός Χατούρ</p>

    <p>1) Εορτή του αγίου αρχαγγέλου Μιχαήλ.</p>

    <p>1) Την ημέρα αυτή η Εκκλησία τελεί την εορτή του αγίου αρχαγγέλου Μιχαήλ, του επικεφαλής των ουρανίων δυνάμεων, ο οποίος στέκεται αδιαλείπτως ενώπιον του θρόνου του Θεού, πρεσβεύοντας εκ μέρους του ανθρωπίνου γένους.  Ο Ιησούς του Ναυή τον είδε να είναι σε μεγάλη δόξα και, καθώς φοβήθηκε πολύ, έπεσε με το πρόσωπο στη γη και του είπε: «Είσαι δικός μας ή των αντιπάλων;». Κι εκείνος απάντησε: «Έχω έρθει ως αρχιστράτηγος της στρατιάς του Κυρίου». Και ο Κύριος είπε στον Ιησού του Ναυή: «Παραδίδω στα χέρια σου την Ιεριχώ και τον βασιλιά της» (Ιησούς του Ναυή, 5:13-14, 6:2).  Ο αρχάγγελος Μιχαήλ ήταν μαζί με όλους τους αγίους και τους μάρτυρες. Τους ενίσχυε και τους ενδυνάμωνε, ώστε να αντέχουν με υπομονή τις δοκιμασίες τους μέχρι το τέλος. Κατά τη δωδεκάτη εκάστου Κοπτικού μηνός τελούνται προς τιμήν του εορτές και προσφέρεται στο όνομά του ελεημοσύνη.  Ιδού ενδεικτικά ένα από τα θαύματά του: Ένας άνδρας με φόβο Θεού ονόματι Δωρόθεος και η γυναίκα του Θεοπίστη τελούσαν εορτή προς τιμήν του αγίου αρχαγγέλου Μιχαήλ κατά τη δωδεκάτη εκάστου μηνός. Συνέβη λοιπόν να περιπέσει σε δυσκολίες η δικαία αυτή οικογένεια και να μην έχει τρόπο να τελέσει την εορτή του αγίου αρχαγγέλου Μιχαήλ. Μάλιστα, πήραν τα ρούχα τους για να τα πουλήσουν, ώστε να μπορέσουν να εορτάσουν. Ο αρχάγγελος Μιχαήλ παρουσιάσθηκε στον Δωρόθεο και του έδωσε εντολή να μην πουλήσει τα ρούχα του αλλά να πάει σε κάποιον που είχε πρόβατα και να του ζητήσει ένα πρόβατο αξίας ενός τρίτου του δηναρίου. Έπρεπε επίσης να πάει σε κάποιον ψαρά και να πάρει ένα ψάρι αξίας ενός τρίτου του δηναρίου, χωρίς όμως να το ανοίξει σχίζοντάς το, έως ότου τού εμφανισθεί και πάλι ο αρχάγγελος. Ακόμη, έπρεπε να πάει σε κάποιον που πουλούσε αλεύρι και να πάρει όσο χρειαζόταν.  Ο Δωρόθεος έκανε όπως του είπε ο αρχάγγελος. Κάλεσε τον κόσμο, κατά τη συνήθειά του, για να τιμήσουν όλοι την εορτή του αρχαγγέλου Μιχαήλ. Όταν πήγε στο κελλάρι για να φέρει το κρασί που θα προσέφερε, βρήκε όλα τα βαρέλια γεμάτα κρασί, και πολλά άλλα αγαθά.  Με το τέλος της εορτής, και αφού πια ο κόσμος είχε φύγει, ο αρχάγγελος παρουσιάσθηκε στον Δωρόθεο, όπως πριν, και του έδωσε εντολή να ανοίξει το ψάρι σχίζοντας την κοιλιά του. Τότε λοιπόν βρήκε τριακόσια δηνάρια από χρυσό και τρία κέρματα του ενός τρίτου του δηναρίου το καθένα. Ο αρχάγγελος είπε στον Δωρόθεο ότι τα τρία αυτά κέρματα ήταν για το πρόβατο, το ψάρι και το αλεύρι, και τα τριακόσια δηνάρια ήταν γι’ αυτόν και τα παιδιά του. Ο Θεός θυμήθηκε τους ίδιους και τις προσφορές τους, και τους βράβευσε τόσο εδώ, στον παρόντα κόσμο, όσο και στη βασιλεία των ουρανών, κατά την Τελική Κρίση. Καθώς ο Δωρόθεος και η σύζυγός τοιυ είχαν εκπλαγεί με ό,τι συνέβη, ο αρχάγγελος Μιχαήλ τούς είπε: «Είμαι ο αρχάγγελος Μιχαήλ, που σας έσωσα από όλες σας τις δοκιμασίες και έχω προσκομίσει στον Θεό τις προσφορές και τις ελεημοσύνες σας. Από εδώ και στο εξής δεν θα σας λείψει στον παρόντα κόσμο κανένα αγαθό». Του έβαλαν βαθειά μετάνοια και εκείνος χάθηκε από μπροστά τους και ανέβηκε στους ουρανούς. Αυτό ήταν ένα από τα αναρίθμητα θαύματα του τιμωμένου σήμερα αρχαγγέλου.  Οι πρεσβείες του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη τρίτη του μηνός Χατούρ</p>

    <p>1) Η κοίμηση του αγίου Τιμοθέου, επισκόπου Αντινόης.  2) Η κοίμηση του αγίου Ζαχαρίου, εξηκοστός τέταρτος πάπας Αλεξανδρείας.</p>

    <p>1) Την ημέρα αυτή κοιμήθηκε ο άγιος αββάς Τιμόθεος, επίσκοπος Αντινόης. Ήταν δίκαιος και αγνός από μικρός. Έγινε μοναχός σε νεαρή ηλικία και έζησε ζωή δίκαιη. Λόγω της αγνότητας, της δικαιοσύνης, των γνώσεων και του καλού του χαρακτήρα, εξελέγη επίσκοπος Αντινόης. Κήρυττε στους πιστούς και οδηγούσε τον κόσμο στην πίστη του Χριστού. Ωστόσο, ο διοικητής της πόλεως τον συνέλαβε και τον βασάνισε με πολλούς και φρικτούς τρόπους, τόσο μέσα στη φυλακή όσο και έξω από αυτή, επί τρία συναπτά έτη. Στη φυλακή υπήρχαν μαζί του πολλοί που είχαν συλληφθεί για την πίστη τους. Ο τυραννικός διοικητής έβγαζε αρκετούς από αυτούς από τη φυλακή και τους βασάνιζε μέχρι θανάτου που προκαλείτο από αιμορραγία, μέχρι που απέμειναν μόνο λίγοι στη φυλακή· ο άγιος πατέρας ήταν ένας από αυτούς. Όμως, ο Κύριος κατέστρεψε τον Διοκλητιανό και ανέβηκε στον θρόνο ο Κωνσταντίνος, ο αυτοκράτορας που αγαπούσε τον Χριστό, ο οποίος διέταξε να αποφυλακισθούν όλοι όσοι διώκονταν για την πίστη τους στον Χριστό, σε όλες τις χώρες που ήταν κάτω από την εξουσία του. Ο πατέρας Τιμόθεος ήταν ένας από εκείνους που αποφυλακίσθηκαν. Πήγε στην επισκοπή του, συγκέντρωσε όλυς τους ιερείς του, και προσευχήθηκαν όλη τη νύκτα στον Κύριο. Ο πατέρας Τιμόθεος προσευχήθηκε για τη σωτηρία της ψυχής του διοικητή που τον είχε βασανίσει, λέγοντας: «Κύριε, επειδή είναι εκείνος που μου έφερε μεγάλη ευλογία φέρνοντάς με κοντά σε Σένα, γίνε μαζί του αγαθός ώστε να έρθει κοντά Σου». Ο κόσμος που ήταν συγκεντρωμένος γύρω του θαύμασε την αγνότητα της καρδιάς του πατέρα αυτού, ο οποίος εκπλήρωνε τους λόγους του Κυρίου του: «Να αγαπάτε τους εχθρούς σας, να ευλογείτε όσους σας δίνουν κατάρες, να ευεργετείτε όσους σας μισούν, και να προσεύχεσθε για όσους σας φέρονται εκδικητικά και σας διώκουν» (Ματθ. 5:44).  Ο διοκητής, όταν το έμαθε, θαύμασε και είπε: «Πίστευα ότι θα με καταριόταν για όσα του είχα κάνει, αφού τον είχα μεταχειρισθεί απάνθρωπα· αντιθέτως, με ευλογεί. Αληθινά, η πίστη των ανθρώπων αυτών είναι πίστη θεϊκή».  Απέστειλε κατόπιν ανθρώπους του στον αββά Τιμόθεο. Ζήτησε να μάθει για τις αρχές της χριστιανικής πίστεως. Ο πατέρας τού φανέρωσε τον λόγο για τον οποίο σαρκώθηκε ο Υιός του Θεού και όσα είχαν πει γι’ Αυτόν οι προφήτες πολλά χρόνια πριν, καθώς και τον τρόπο που εκπληρώθηκαν οι προφητείες τους, δίνοντάς του αποδείξεις από τις Γραφές.  Έπειτα απ’ όλα αυτά, ο διοικητής πίστεψε στον Χριστό και ο αββάς επίσκοπος τον βάπτισε. Ύστερα ο διοικητής παραιτήθηκε από το αξίωμά του και έγινε μοναχός. Όσο για τον άγιο Τιμόθεο, εξακολούθησε να διδάσκει και να φυλάττει το ποίμνιό του, έως ότου κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κατά το έτος 1027 μ.Χ. κοιμήθηκε ο μέγας άγιος αββάς Ζαχαρίας, εξηκοστός τέταρτος πάπας Αλεξανδρείας. Ήταν από την Αλεξάνδρεια και χειροτονήθηκε ιερέας εκεί. Ήταν αγνός και ευγενικός στον χαρακτήρα.  Όταν κοιμήθηκε ο άγιος Φιλόθεος, εξηκοστός τρίτος πάπας, οι επίσκοποι συγκεντρώθηκαν για να εκλέξουν, με την καθοδήγηση του Θεού, το πρόσωπο που θα ήταν κατάλληλο να τον διαδεχθεί. Καθώς ήταν συγκεντρωμένοι στον ναό του αγίου Μάρκου συζητώντας για το ποιος ήταν ο πλέον κατάλληλος για τον παπικό θρόνο, πληροφορήθηκαν ότι ένας πλούσιος από την Αλεξάνδρεια ονόματι Ιμπραΐμ (Αβραάμ) Μπεν-Μπισρ, που ανήκε στο φιλικό περιβάλλον του χαλίφη (διοικητή), τον είχε δωροδοκήσει, εξασφαλίζοντας από αυτόν διάταγμα με το οποίο οριζόταν πατριάρχης. Ο χαλίφης τον έστειλε με τη συνοδεία στρατιωτών στην Αλεξάνδρεια. Οι επίσκοποι λυπήθηκαν πολύ και δεήθηκαν στον Θεό με μία φωνή να τηρήσει μακριά από την Εκκλησία Του εκείνον που ερχόταν να ποιμάνει την Εκκλησία Του ύστερα από δωροδοκία και επηρεασμό του χαλίφη. Ζήτησαν από τον Θεό να εκλέξει το κατάλληλο πρόσωπο για το αξίωμα αυτό.  Καθώς οι επίσκοποι ασχολούνταν με το ζήτημα αυτό, ο αββάς Ζαχαρίας κατέβηκε τα σκαλιά της εκκλησίας κρατώντας ένα σκεύος. Τότε το πόδι του γλίστρησε και έπεσε κατρακυλώντας στα σκαλιά, μέχρι που έφθασε στο έδαφος, κρατώντας όμως πάντα στο χέρι του το σκεύος άθραυστο. Οι επίσκοποι και οι ιερείς θαύμασαν, και ζήτησαν τη γνώμη του λαού της Αλεξανδρείας. Όλοι συμφώνησαν ότι ο αββάς Ζαχαρίας ήταν δίκαιος και κατείχε πολλές γνώσεις. Οι επίσκοποι, μαζί με όλο τον λαό, συμφώνησαν να τον χειροτονήσουν πατριάρχη.  Όταν έφθασε ο Ιμπραΐμ Μπεν-Μπισρ, τους βρήκε να έχουν ήδη χειροτονήσει πατριάρχη τον αββά Ζαχαρία. Όταν οι επίσκοποι διάβασαν την επιστολή του χαλίφη, για να ικανοποιήσουν τον Ιμπραΐμ τον χειροτόνησαν ιερέα, και μετά ηγούμενο. Του υποσχέθηκαν επίσης να τον χειροτονήσουν επίσκοπο όταν θα ήταν διαθέσιμη κάποια επισκοπή.  Ο αββάς Ζαχαρίας υπέφερε πολλές δοκιμασίες. Επί παραδείγματι, ένας μοναχός τον είχε κατηγορήσει πολλές φορές ενώπιον του Ελ-Χακέμ (Μπε-Αμρ-Αλλάχ), ο οποίος έγινε χαλίφης το 989 μ.Χ. Ο Ελ-Χακέμ συνέλαβε τον πάπα και τον έρριξε στα λιοντάρια· όμως, εκείνα δεν τον πείραξαν. Ο χαλίφης οργίσθηκε κατά του φύλακα των λιονταριών, πιστεύοντας ότι δωροδοκήθηκε από τον πάπα. Γι’ αυτό άφησε για κάποιο χρονικό διάστημα τα λιοντάρια νηστικά· μετά έσφαξε ένα αρνί και έβαψε με το αίμα του τα ρούχα του πάπα. Ύστερα τον έρριξε εκ νέου στα λιοντάρια, αλλά και πάλι δεν τον πείραξαν, διότι ο Κύριος τα είχε εξημερώσει. Ο χαλίφης θαύμασε και διέταξε να πάρουν τον πάπα από εκεί.  Έπειτα ο χαλίφης τον πέταξε στη φυλακή επί τρεις μήνες, κατά τη διάρκεια των οποίων τον απειλούσε με θάνατο ή ότι θα τον πετάξει στη φωτιά, αν δεν απαρνείτο τη χριστιανική του πίστη. Ο πατριάρχης όμως δεν φοβόταν. Κατόπιν ο χαλίφης προσπάθησε να τον δελεάσει υποσχόμενός του να τον διορίσει δικαστή με δικαιοδοσία επί όλων των άλλων δικαστών, αλλά εκείνος δεν εντυπωσιάσθηκε με όλα αυτά τα γήινα αξιώματα και δεν δέχθηκε τη δελεαστική προσφορά του χαλίφη. Τελικά, με τη μεσολάβηση κάποιου ηγεμόνα ο χαλίφης τον απελευθέρωσε.  Ο αββάς Ζαχαρίας πήγε στην έρημο της Σκήτης, όπου έμεινε επί εννέα έτη, κατά τη διάρκεια των οποίων οι πιστοί υπέστησαν μεγάλες δοκιμασίες και αντιμετώπισαν πολλά προβλήματα. Επίσης, αρκετές εκκλησίες καταστράφηκαν κατά την περίοδο εκείνη.  Ο Κύριος Χριστός σπλαχνίσθηκε την Εκκλησία Του και απομάκρυνε αυτές τις δοκιμασίες από τον λαό Του. Ακόμη, έκανε τον χαλίφη να μεταστραφεί από την άδικη συμπεριφορά του. Έτσι, ο χαλίφης διέταξε να ξαναχτισθούν οι εκκλησίες που είχαν καταστραφεί, να επιστραφεί σ’ αυτές ό,τι τους είχε αφαιρεθεί πριν, και να ηχήσουν και πάλι οι καμπάνες τους.  Ο αββάς Ζαχαρίας έζησε δώδεκα έτη μετά την επιστροφή του από την έρημο, κατά τη διάρκεια των οποίων έδειξε ιδιαίτερο ενδιαφέρον για την αποκατάσταση των κατεστραμμένων εκκλησιών και την οικοδόμηση νέων. Παρέμεινε πατριάρχης επί εικοσιοκτώ έτη και αναχώρησε προς τον Κύριο εν ειρήνη.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη τετάρτη του μηνός Χατούρ</p>

    <p>1) Η κοίμηση του αγίου Μαρτίνου, επισκόπου Τουρώνης.</p>

    <p>1) Την ημέρα αυτή κοιμήθηκε ο μεγάλος άγιος Μαρτίνος, επίσκοπος Τουρώνης της Γαλλίας. Γεννήθηκε από χριστιανούς γονείς στην πόλη Σαφάρια. Έλαβε αριστοκρατική ανατροφή και έγινε πιστός τηρητής της ορθοδόξου πίστεως. Κατέβαλε κάθε προσπάθεια στην αντιμετώπιση των οπαδών του Αρείου, οι οποίοι εξοργίσθηκαν μαζί του. Έτσι, του έστησαν ενέδρα πολλές φορές στον δρόμο και τον χτύπησαν.  Καθώς συνέχιζαν να τον καταδιώκουν, έφυγε από την πόλη και πήγε να μείνει σε μια σπηλιά κοντά στην ακτή της Μεσογείου. Εκεί συντηρήθηκε στη ζωή τρώγοντας φυτά.  Η φήμη του διαδόθηκε σε όλη τη χώρα· έτσι, εξελέγη επίσκοπος Τουρώνης. Έζησε αποστολική ζωή και αυξήθηκε στη φιλανθρωπία και την ελεημοσύνη. Ο Κύριος ετέλεσε πολλά θαύματα δι’ αυτού.  Κάποτε, περπατώντας στον δρόμο, είδε κάποιον να διακόπτει μια κηδεία και να εμποδίζει την οικογένεια του θανόντος από το να τον θάψει, ισχυριζόμενος ότι ο νεκρός τού χρωστούσε τετρακόσια δηνάρια. Ο άγιος πατέρας τον ικέτευσε να αφήσει το νεκρό σώμα, αλλά εκείνος αρνήθηκε. Ο άγιος Μαρτίνος προσευχήθηκε και δεήθηκε στον Θεό να φανερώσει την αλήθεια. Ο νεκρός αμέσως αναστήθηκε και επέπληξε τον άνθρωπο που ψευδώς τον κατηγορούσε, εκθέτοντας ενώπιον των παρισταμένων τα ψέμματά του. Ύστερα από αυτά, ο άδικος άνθρωπος πέθανε, και ο νεκρός που αναστήθηκε με τις προσευχές του αγίου Μαρτίνου, επέστρεψε στο σπίτι του και έζησε πολλά χρόνια.  Ο άγιος πατέρας, ολοκληρώνοντας τον διακεκριμένο βίο του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη πέμπτη του μηνός Χατούρ</p>

    <p>Το μαρτύριο του αγίου Μαρίου-Μηνά του θαυματουργού.</p>

    <p>1) Την ημέρα αυτή μαρτύρησε ο άγιος Μηνάς, ο ευλογημένος πιστός. Ο πατέρας του Ευδόξιος, διοικητής της Νικαίας, ήταν από την πόλη αυτή. Ο αδελφός του αγίου τον φθονούσε και τον κατηγόρησε ενώπιον του αυτοκράτορα. Ο αυτοκράτορας τον μετέθεσε στην Αφρική και τον διόρισε διοικητή σε όλες τις περιοχές της. Ο κόσμος χάρηκε, διότι ήταν φιλεύσπλαχνος και είχε φόβο Θεού.  Η μητέρα του Ευφημία αρχικά δεν είχε παιδιά. Κάποια ημέρα πήγε στην εκκλησία κατά την εορτή της Δεσποίνης ημών Παρθένου Μαρίας στην Άττριβη. Εκεί έβλεπε τα παιδιά να φορούν όμορφα ρούχα και να είναι με τους γονείς τους. Αναστέναξε και ικέτευσε με δάκρυα μπροστά από την εικόνα της Δεσποίνης ημών Παρθένου Μαρίας να πρεσβεύσει γι’ αυτήν ενώπιον του αγαπημένου της Υιού, ώστε να της χαρίσει ένα παιδί. Τότε εξήλθε από την εικόνα φωνή, η οποία είπε: «Αμήν». Η Ευφημία αγαλλίασε γι’ αυτό που άκουσε και κατάλαβε ότι ο Κύριος εισάκουσε τις προσευχές της. Όταν επέστρεψε στο σπίτι και είπε στον σύζυγό της τι είχε συμβεί, εκείνος απάντησε: «Ας γίνει το θέλημα του Θεού».  Ο Κύριος τους χάρισε ως παιδί τον άγιο, τον οποίο ονόμασαν Μηνά, σύμφωνα με τη φωνή που είχε ακούσει η μητέρα του. Όταν μεγάλωσε, οι γονείς του τον έμαθαν ανάγνωση και γραφή, και του έδωσαν χριστιανική αγωγή. Όταν έγινε έντεκα ετών, ο πατέρας του, σε προχωρημένη ηλικία, κοιμήθηκε. Μετά από τρία χρόνια κοιμήθηκε και η μητέρα του. Ο άγιος Μηνάς αφιερώθηκε στη νηστεία, την προσευχή και την εν γένει χρισταινική βιοτή. Λόγω της αγάπης όλων για τον ίδιο και τον πατέρα του, τοποθετήθηκε στη θέση του πατέρα του, χωρίς όμως να αφήσει την πίστη του.  Όταν ο Διοκλητιανός άρχισε τη δίωξη των χριστιανών και έδωσε διαταγή να λατρεύονται τα είδωλα, πολλοί μαρτύρησαν εις το όνομα του Κυρίου Χριστού. Ο άγιος Μηνάς παραιτήθηκε από τη θέση του και πήγε στην έρημο, όπου έμεινε επί πολλές ημέρες λατρεύοντας τον Θεό με όλη του την καρδιά.  Μια μέρα είδε τους ουρανούς να ανοίγουν, και μάρτυρες στεφανωμένους με ωραίους στεφάνους. Ύστερα άκουσε μια φωνή να λέει: «Όποιος υποβάλλεται σε βασανιστήρια εις το όνομα του Κυρίου Χριστού θα λάβει τους στεφάνους αυτούς». Μετά από αυτό επέστρεψε στην πόλη που προηγουμένως ήταν διοικητή, και ομολόγησε το όνομα του Κυρίου Χριστού. Γνωρίζοντας ότι ήταν από αρχοντική οικογένεια, προσπάθησαν να τον μεταστρέψουν από την πίστη του και του υποσχέθηκαν τιμές και ακριβά δώρα. Καθώς δεν άλλαξε στάση, τον φοβέρισαν με απειλές και ο διοικητής διέταξε να υποβληθεί σε βασανιστήρια. Όμως, ο αυτοκράτορας δεν μπόρεσε να τον κάνει να αρνηθεί την πίστη του στον Χριστό και τον έστειλε στον αδελφό του για να τον επηρεάσει, αλλά και εκείνος απέτυχε. Τελικά, ο αυτοκράτορας διέταξε να τον αποκεφαλίσουν με ξίφος, να ρίξουν το σώμα του στην πυρά και να σκορπίσουν τις στάχτες στον άνεμο. Το σώμα έμεινε στη φωτιά επί τρεις ημέρες και τέσσερις νύκτες, αλλά έμεινε αβλαβές.  Η αδελφή του ήλθε και, δίνοντας στους στρατιώτες πολλά χρήματα, την άφησαν να πάρει το σώμα. Το έβαλε σ’ έναν σάκκο με φύλλα και αποφάσισε να πάει στην Αλεξάνδρεια, όπως την είχε συμβουλεύσει προηγουμένως. Επιβιβάσθηκε λοιπόν σ’ ένα πλοίο με προορισμό την Αλεξάνδρεια μαζί με το σώμα του αδελφού της.   Κατά τη διάρκεια του ταξιδιού, θαλάσσια θηρία βγήκαν έξω από το νερό και επιτέθηκαν στους επιβάτες του πλοίου, οι οποίοι φοβήθηκαν πάρα πολύ και κατατρόμαξαν. Η αδελφή του αγίου προσευχήθηκε στον Κύριο και ζήτησε την πρεσβεία του αδελφού της. Ενώ οι επιβάτες ήταν φοβισμένοι, ξεπήδησε φωτιά από τά το σώμα του αδελφού της και κατέκαυσε τα πρόσωπα των θηρίων. Βούτηξαν αμέσως στο νερό και, όταν ξαναφάνηκαν, η φωτιά τα κατέκαυσε και πάλι. Τελικά, ξαναβούτηξαν και δεν ξαναφάνηκαν πλέον.  Όταν το πλοίο έφθασε στην Αλεξάνδρεια, πλήθος κόσμου βγήκε προς υποδοχήν μαζί με τον πατέρα πατριάρχη. Μετέφεραν το ιερό σκήνωμα με ευλάβεια και τιμές, και εισήλθαν στην πόλη εορτάζοντας σεπτά. Το τοποθέτησαν στον ναό και μετά το τύλιξαν σε ακριβά σάβανα. Όταν έληξε η περίοδος των διωγμών, άγγελος Κυρίου παρουσιάσθηκε στον σεπτό πατριάρχη αββά Αθανάσιο τον Αποστολικό. Ο άγγελος τον μετέφερε την εντολή του Κυρίου να τοποθετήσουν το σκήνωμα του αγίου Μηνά επάνω σε μια καμήλα και να το βγάλουν έξω από την πόλη χωρίς κανείς να οδηγεί την καμήλα, αλλά να την ακολουθούν από απόσταση, έως ότου σταματήσει σε μέρος που ο Κύριος είχε ορίσει. Περπατούσαν λοιπόν πίσω από την καμήλα, έως ότου έφθασαν στη λίμνη Μπαγιάντ της περιφερείας Μάρριοτ. Εκεί άκουσαν μια φωνή να λέει: «Εδώ είναι ο τόπος όπου ο Κύριος επιθυμεί να τοποθετηθεί το σκήωμα του αγαπημένου του Μηνά». Κατέβασαν το σκήνωμα και το τοποθέτησαν σε μια λάρνακα, την οποία απέθεσαν σε έναν όμορφο κήπο. Εκεί πολλά θαύματα τελέσθηκαν διά του ιερού σκηνώματος.  Αργότερα ο πληθυσμός της Πενταπόλεως επαναστάτησε κατά των πόλεων που ήταν γύρω από την Αλεξάνδρεια. Ο κόσμος ήταν έτοιμος να αντιμετωπίσει τους Βερβερίνους, όταν ο διοικητής αποφάσισε να πάρει το σκήνωμα του αγίου Μηνά μαζί του ως σωτήρα και ισχυρό προστάτη του. Πήρε το σκήνωμα μυστικά, και με τις ευλογίες του αγίου κατατρόπωσε τους Βερβερίνους και γύρισε νικητής.  Ο διοικητής αποφάσισε να μην επιστρέψει το σκήνωμα του αγίου στη θέση του, και ήθελε να το πάρει στην Αλεξάνδρεια. Στον δρόμο του γυρισμού, πέρασαν από τη λίμνη Μπαγιάντ, την αρχική θέση του σκηνώματος του αγίου. Η καμήλα που μετέφερε το σκήνωμα γονάτισε και δεν ήθελε να προχωρήσει, παρότι τη χτυπούσαν συνεχώς. Μετέφεραν το σκήνωμα σε άλλη καμήλα, αλλά κι αυτή παρέμεινε σταθερή στη θέση της. Τελικά, ο διοικητής κατάλαβε ότι αυτό ήταν θέλημα Θεού. Έφτιαξε μια λάρνακα από ανθεκτικό ξύλο και τοποθέτησε μέσα της την ασημένια λάρνακα. Μετά την έβαλε στην αρχική της θέση και ζήτησε τις ευλογίες του αγίου Μηνά. Κατόπιν επέστρεψε στην πόλη του.  Όταν ο Κύριος θέλησε να αποκαλύψει τη θέση του σκηνώματος του αγίου Μηνά, το έκανε με τον εξής τρόπο: Υπήρχε εκεί στην έρημο ένας βοσκός. Μια μέρα ένα πρόβατο που είχε ψώρα γλίστρησε κι έπεσε στο νερό μιας πηγής που βρισκόταν κοντά στη θέση που ήταν το σκήνωμα του αγίου. Μετά, το πρόβατο βγήκε από το νερό και κυλίσθηκε στο χώμα που βρισκόταν στο μέρος εκείνο. Αμέσως το πρόβατο θεραπεύθηκε! Όταν ο βοσκός είδε το θαύμα αυτό, έμεινε έκπληκτος. Πήρε λίγο από το χώμα, το ανακάτεψε με νερό και άλειψε μ’ αυτό κάθε πρόβατο που είχε ψώρα, καθώς και όσα είχαν άλλες ασθένειες. Αμέσως όλα θεραπεύθηκαν.  Τα νέα από τα θαύματα αυτά διαδόθηκαν σε όλες τις περιοχές της αυτοκρατορίας, μέχρι που τα έμαθε και ο αυτοκράτορας στην Κωνσταντινούπολη. Αυτός είχε μια μονάκριβη θυγατέρα, που έπασχε από λέπρα. Ο πατέρας της την έστειλε στον τόπο που φυλασσόταν το σκήνωμα του αγίου. Εκεί η κόρη, αφού πληροφορήθηκε από τον βοσκό πώς συνέβησαν τα θαύματα, πήρε λίγο χώμα, πρόσθεσε νερό, άλειψε το σώμα της με αυτό, και κοιμήθηκε τη νύκτα εκεί.  Ενώ κοιμόταν, είδε στον ύπνο της τον άγιο Μηνά να λέει: «Να σηκωθείς νωρίς το πρωί και να σκάψεις στο μέρος αυτό· τότε θα βρεις το σώμα μου». Όταν ξύπνησε, διαπίστωσε ότι είχε θεραπευθεί. Άρχισε να σκάβει, όπως της είχε πει ο άγιος, και βρήκε το τίμιο σκήνωμα. Έστειλε μήνυμα στον πατέρα της λέγοντάς του τα νέα. Ο αυτοκράτορας χάρηκε πάρα πολύ, ευχαρίστησε τον Κύριο και δόξασε το όνομά Του. Μετά έστειλε ανθρώπους και χρήματα για να κτίσουν στο μέρος εκείνο ναό, του οποίου ο καθαγιασμός έγινε κατά τη δεκάτη πέμπτη του μηνός Μπαουνά.  Κατά τη βασιλεία τους, ο Αρκάδιος και ο Ονόριος έδωσαν εντολή να κτισθεί εκεί πόλη. Πλήθη ανθρώπων προσέρχονταν στον ναό αυτό ζητώντας τις πρεσβείες του ευλογημένου αγίου Μηνά. Ο Κύριος τον τίμησε με πολλά σημεία και θαύματα που τελέσθηκαν διά του αγνού του σκηνώματος. Όταν οι Άραβες ήλθαν στην Αίγυπτο, μερικοί από αυτούς επιτέθηκαν στην πόλη και ο ναός καταστράφηκε· μόνο ερείπια απέμειναν. Όταν ο Μακαριώτατος πάπας Αλεξανδρείας αββάς Κύριλλος ΣΤ΄ χειροτονήθηκε πατριάρχης της Αποστολικής Έδρας του αγίου Μάρκου, ενδιαφέρθηκε ιδιαιτέρως να κτίσει μεγάλη μονή στην περιοχή αυτή (Μάρριοτ) επ’ ονόματι του αγίου Μηνά. Για την ίδρυσή της ξόδεψε μεγάλο χρηματικό ποσό. Σήμερα υπάρχουν πολλές εκκλησίες εντός της μονής, τις οποίες επισκέπτονται πολλοί ορθόδοξοι πιστοί, που προσέρχονται εκεί για να λάβουν τις ευλογίες του αγίου και να προσευχηθούν. Ακόμη, αγόρασε μεγάλη έκταση γης τετρακοσίων στρεμμάτων περίπου και την περιέφραξε. Έκειρε πολλούς μοναχούς που ήταν κάτοχοι υψηλού επιπέδου επιστημονικής και θρησκευτικής παιδείας.  Οι πρεσβείες του αγίου Μαρίου-Μηνά ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη έκτη του μηνός Χατούρ</p>

    <p>1) Αρχή της νηστείας των Χριστουγέννων στην Κοπτική Εκκλησία.  2) Ο καθαγιασμός του ναού του αγίου Ονουφρίου.  3) Το μαρτύριο του αγίου Ιούστου του επισκόπου.</p>

    <p>1) Κατά τη σημερινή ημέρα αρχίζει η νηστεία των Χριστουγέννων στην Κοπτική μας Εκκλησία. Δεόμεθα στον Κύριό μας, ο οποίος μας έσωσε κατεβαίνοντας στη γη για να μας λυτρώσει από τα δεσμά της αμαρτίας, να μας βοηθήσει να πράττουμε κατά τη διάρκεια της αγίας αυτής νηστείας και καθ’ όλη τη διάρκεια της ζωής μας ό,τι είναι ευάρεστο σε Αυτόν.</p>

    <p>2) Την αυτή ημέρα ετελέσθη ο καθαγιασμός του ναού του αγίου Ονουφρίου του ερημίτου, ο οποίος έζησε στο Ελ-Ζαχέρ, στην περιοχή του Καΐρου.</p>

    <p>3) Την αυτή ημέρα τελείται η μνήμη του μαρτυρίου του αγίου Ιούστου του επισκόπου, ο οποίος μαρτύρησε στα χέρια του ηγεμόνα Μαξίμου. Αφού ο άγιος υπεβλήθη σε φρικτά βασανιστήρια, έλαβε τον στέφανο του μαρτυρίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη εβδόμη του μηνός Χατούρ</p>

    <p>1) Η κοίμηση του αγίου Ιωάννου του Χρυσοστόμου.</p>

    <p>1) Την ημέρα αυτή κοιμήθηκε ο μέγας άγιος Ιωάννης ο Χρυσόστομος. Γεννήθηκε στην Αντιόχεια γύρω στο έτος 347 μ.Χ. από πλούσιο πατέρα, που λεγόταν Σεκούνδος, και ευσεβή μητέρα, που λεγόταν Ανθούσα. Του έδωσαν καλή ανατροφή, σύμφωνη με τη χριστιανική παράδοση. Αργότερα πήγε στην Αθήνα, όπου μελέτησε την ελληνική σοφία σε μία από τις Σχολές της. Ξεπέρασε πολλούς στη μόρφωση και την αρετή. Εγκατέλειψε τη ματαιότητα του κόσμου και έγινε μοναχός σε νεαρή ηλικία σε μία από τις μονές της περιοχής. Είχε έναν φίλο ονόματι Βασίλειο, ο οποίος είχε γίνει μοναχός στην ίδια μονή πριν από αυτόν. Οι δύο φίλοι είχαν τα ίδια ενδιαφέροντα και ασκούσαν πολλές αρετές.  Όταν κοιμήθηκε ο πατέρας του, ο άγιος Ιωάννης δεν κράτησε τίποτε από την πατρική περιουσία, αλλά έδωσε την κληρονομιά του στους πτωχούς και τους ενδεείς. Μετά έζησε ασκητικό βίο γεμάτο πνευματικό αγώνα.  Στη μονή υπήρχε ένας Σύρος ερημίτης ονόματι Ησύχιος, ο οποίος μία νύκτα είδε τους αποστόλους Πέτρο και Ιωάννη να εισέρχονται στον χώρο του Χρυσοστόμου. Ο απόστολος Ιωάννης έδωσε στον Χρυσόστομο μία Αγία Γραφή λέγοντάς του: «Μη φοβάσαι· όποιον δέσεις θα μένει δεμένος, και όποιον λύσεις θα είναι λυμένος». Μετά από αυτό ο γέρων ερημίτης κατάλαβε ότι ο άγιος Ιωάννης ο Χρυσόστομος θα γινόταν ένας ποιμένας πλήρης πίστεως.  Η χάρη του Κυρίου πλημμύρισε τον άγιο Ιωάννη τον Χρυσόστομο, ώστε να συγγράψει ομιλίες και λογους, και να ερμηνεύσει πολλά βιβλία από την εποχή ακόμη που ήταν διάκονος. Στον βαθμό του διακόνου τον είχε χειροτονήσει ο πατριάρχης Αντιοχείας άγιος Μελέτιος. Αργότερα χειροτονήθηκε πρεσβύτερος από τον άγιο Φλαβιανό, διάδοχο του αγίου Μελετίου, με την καθοδήγηση από άγγελο Κυρίου.  Όταν ο κοιμήθηκε ο πατριάρχης Κωνσταντινουπόλεως Νεκτάριος, ο αυτοκράτορας Αρκάδιος κάλεσε τον άγιο Ιωάννη και τον έκανε πατριάρχη. Κατά τη διάρκεια της πατριαρχείας του ποίμαινε με τρόπο αποστολικό. Συνέχισε να διδάσκει, να κηρύττει και να ερμηνεύει τα βιβλία της Εκκλησίας, παλαιά και νέα. Επέπληττε με τόλμη τους αμαρτωλούς και τους πλουσίους, χωρίς να υπολογίζει την εξουσία ή τον πλούτο τους.  Η αυτοκράτειρα Ευδοξία, σύζυγος του αυτοκράτορα Αρκαδίου, ήταν πολύ φιλοχρήματη. Απέσπασε με τη βία έναν κήπο που ανήκε σε μία πτωχή χήρα. Η χήρα παραπονέθηκε γι’ αυτό στον άγιο, ο οποίος πήγε στην αυτοκράτειρα και, αφού την επετίμησε, της ζήτησε να επιστρέψει τον κήπο στην κάτοχό του. καθώς η Ευδοκία δεν τον υπάκουσε, της απαγόρευσε να πηγαίνει στην εκκλησία και να κοινωνεί των Αχράντων Μυστηρίων. Η Ευδοκία εξοργίσθηκε και συγκάλεσε Σύνοδο από επισκόπους τους οποίους ο άγιος Ιωάννης είχε προηγουμένως α. φορίσει εξαιτίας των πονηρών τους έργων και της κακοδιαχείρισής τους. Αυτοί λοιπόν καταδίκασαν τον άγιο σε εξορία. Τόπος της εξορίας του ήταν η νήσος Πραίνετος της Προποντίδας, αλλά η εξορία του δεν διήρκεσε περισσότερο από μία νύκτα! Ο λαός εξαγριώθηκε και συγκεντρώθηκε γύρω από τα αυτοκρατορικά ανάκτορα, απαιτώντας την επιστροφή του πατριάρχου. Ενώ οι πιστοί ήταν βαθιά λυπημένοι για τον δίκαιο ποιμένα του, έλαβε χώρα μεγάλος σεισμός, ο οποίος σχεδόν κατέστρε ψε την πόλη, τρομοκρατώντας τους πάντες. Οι πιστοί θεώρησαν ότι ο σεισμός αυτός ήταν σημείο τη ς οργής του Κυρίου, η οποία προκλήθηκε λόγω της εξορίας του αγίου. Η Ευδοξία ταράχθηκε και η ψυχή της βασανιζόταν· έτσι, πήγε εσπευσμένα στον σύζυγό της, ζητώντας του να επαναφέρει από την εξορία τον άγιο. Με το που έλαμψε το φως του ποιμένα στο ποίμνιό του, η λύπη των πιστών μεταβλήθηκε σε χαρά και ο θρήνος έδωσε τη θέση του σε άσματα χαράς και αγαλλιάσεως.  Εντούτοις, η αλλαγή της κατάστασης δεν κράτησε για πολύ. Σε μια μεγάλη πλατεία δίπλα στον ναό της Αγίας Σοφίας είχε στηθεί ένα άγαλμα της αυτοκράτειρας Ευδοξίας από ασήμι. Κατά την ημέρα των εγκαινίων του αγάλματος, μερικοί χυδαίοι άνθρωποι χόρεψαν έξαλλα, έπαιξαν τυχερά παιχνίδια, και στο τέλος επιδόθηκαν σε ανηθικότητες και ακολασία. Ο άγιος Ιωάννης, από το ζήλο του να συγκρατήσει την εξάπλωση της ανηθικότητας, στηλίτευσε τους ανθρώπους αυτούς στις ομιλίες του, δείχνοντας θαρραλέα την αποδοκιμασία του για τη συμπεριφορά τους. Οι εχθροί του εκμεταλλεύθηκαν τον ζήλο του και τον κατηγόρησαν ενώπιον της αυτοκράτειρας επειδή ο άγιος είχε πει: «Η Ηρωδιάδα σηκώθηκε και χόρευσε και ζήτησε την κεφαλή του Ιωάννου του Βαπτιστού επί πίνακι (σε πιάτο)». Η σκληρή αυτή κατηγορία έδωσε στην αυτοκράτειρα μια καλή αφορμή για να τον καταδικάσει σε εξορία. Έδωσε μάλιστα εντολή στους στρατιώτες που θα τον φρουρούσαν κατά τη μετάβασή του στην εξορία να μην τον αφήσουν σε ησυχία. Έτσι, τον πήγαιναν συνεχώς από δω κι από κει, έως ότου έφθασαν στην πόλη Κόμανα, όπου η υγεία του χειροτέρευσε· εκεί, κοιμήθηκε εν ειρήνη κατά το έτος 407 μ.Χ. Κατά τη βασιλεία του Θεοδοσίου Β΄, γιου τού αυτοκράτορα Αρκαδίου (ο οποίος είχε εξορίσει τον άγιο Ιωάννη), το σκήνωμα του άγιου Ιωάννη μεταφέρθηκε στην Κωνσταντινούπολη, όπου τοποθετήθηκε στον ναό των Αγίων Αποστόλων.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη ογδόη του μηνός Χατούρ</p>

    <p>1) Το μαρτύριο των αγίων γυναικών Ταρασίας και Ιουνίας.  2) Το μαρτύριο του αγίου αποστόλου Φιλίππου.</p>

    <p>1) Την ημέρα αυτή μαρτύρησαν οι δύο άγιες γυναίκες Ταρασία και Ιουνία. Η Ταρασία ήταν κόρη του ειδωλολάτρη αυτοκράτορα Αδριανού, ο οποίος, λόγω της μεγάλης του αγάπη προς αυτήν, της έκτισε ειδικά γι’ αυτήν ένα μικρό δωμάτιο, όπου θα μπορούσε να κλείνεται και να βρίσκεται μακριά από τους ανθρώπους.  Η Ταρασία σκεπτόταν αδιαλείπτως τη ματαιότητα του κόσμου και το τέλος της ζωής. Νυχθημερόν ζητούσε καθοδήγηση προς τον ορθό δρόμο. Μια νύκτα είδε σε όραμα ένα πρόσωπο να της λέει: «Φέρε την παρθένο Ιουνία, κόρη του Φιλοσφαίρωνος, και θα σε διδάξει τον δρόμο του Κυρίου». Όταν η Ταρασία ξύπνησε, η ψυχή της αγαλλίασε και έστειλε να ειδοποιήσουν την Ιουνία, η οποία ήρθε αμέσως. Η πριγκήπισσα Ταρασία υποδέχθηκε την Ιουνία, υποκλίθηκε μπροστά της και την αγκάλιασε.  Η Ιουνία άρχισε να της λέει σχεικά με τον λόγο της σάρκωσης του Υιού του Θεού, ξεκινώντας από τη δημιουργία του Αδάμ και το πώς έγινε η έξωσή του από τον Παράδεισο, και συνέχισε με τον Κατακλυσμό και την ανακαίνιση της Δημιουργίας, την αιτία της ειδωλολατρείας, την εμφάνιση του Θεού στον Αβραάμ, την έξοδο των Ισραηλιτών από την Αίγυπτο, το πώς οι προφήτες κήρυξαν την έλευση του Υιού του Θεού, την κατάβασή Του από τους ουρανούς και τη σάρκωσή Του εκ της Παρθένου, και, τέλος, για τη λύτρωση του κόσμου από τα χέρια του σατανά. Κατέστησε σαφές στην Ταρασία τι θα απολαύσουν οι θεοσεβείς, δηλαδή ουράνια χάρη στην αιώνια ζωή. Όταν η παρθένος πριγκήπισσα τα άκουσε όλα αυτά, η ψυχή της αγαλλίασε στον ύψιστο βαθμό. Οι λόγοι της Ιουνίας ήταν γλυκύτεροι κι από το μέλι στ’ αυτιά της Ταρασίας, η οποία πίστεψε αμέσως στον Κύριο Ιησού Χριστό, στον Οποίο ανήκει η δόξα. Οι δύο παρθένοι πρόσφεραν νυχθημερόν λατρεία νηστεύοντας και προσευχόμενες. Μια νύκτα είδαν σε όνειρο τον Κύριο Χριστό και τη μητέρα του, την Παρθένο Μαρία. Ο Κύριος έθεσε το χέρι Του επάνω στα κεφάλια τους και τις ευλόγησε.  Εν τω μεταξύ, ο πατέρας της Ταρασίας, ο αυτοκράτορας Αδριανός, είχε πάει στον πόλεμο. Όταν επέστρεψε, η κόρη του είχε αρραβωνιασθεί, με σκοπό τον γάμο. Πριν από τη γαμήλια τελετή, ο πατέρας ζήτησε από την κόρη να προσφέρει θυμίαμα στον θεό Απόλλωνα προτού αρχίσει να ετοιμάζεται για τον γαμπρό. Εκείνη του είπε; «Πατέρα, πώς μπορείς να αφήνεις τον Θεό ουρανού και γης και να προσκυνείς τα βδελυρά είδωλα; Γύρνα, πατέρα μου, στον Θεό, ο Οποίος σε δημιούργησε και στα χέρια του Οποίου είναι η ζωή και ο θάνατός σου».  Όταν ο Αδριανός άκουσε τα λόγια αυτά από την κόρη του, που δεν τα είχε ξανακούσει ποτέ πριν, ρώτησε ποιος της τα δίδαξε όλα αυτά. Του είπαν ότι εκείνη που της πήρε τα μυαλά ήταν η κόρη του Φιλοσφαίρωνος Ιουνία. Τότε διέταξε να καούν και οι δύο. Οδήγησαν τις παρθένους έξω από την πόλη ενώ εκείνες φορούσαν ακόμη τα όμορφα ρούχα τους και τα κοσμήματά τους. Οι δούλοι τους και οι θεραπαινίδες τους έκλαιγαν. Όλοι οι κάτοικοι της πόλης λυπούνταν τα νειάτα των δύο αυτών αγίων γυναικών και τους ζητούσαν να υποταχθούν στο θέλημα του αυτοκράτορα και να προσφέρουν θυμίαμα στα είδωλα, όμως εκείνες αρνούνταν. Όταν έσκαψαν το λάκκο και άναψαν τη φωτιά, οι δύο άγιες κράτησαν η μία το χέρι της άλλης και έπεσαν μαζί στη φωτιά. Στάθηκαν όρθιες στη φωτιά, έστρεψαν τα πρόσωπά τους προς την Ανατολή και προσευχήθηκαν, κάτι που είδαν πολλοί. Όταν πια η φωτιά έσβησε, μερικοί πιστοί που βρίσκονταν εκεί πήγαν να πάρουν τα σώματά των δύο παρθένων. Τα βρήκαν να είναι κολλημένα το ένα επάνω στο άλλο, ενώ τα ρούχα τους και τα κοσμήματά τους δεν είχαν καεί. Έκρυψαν τα σώματά τους σε ασφαλές μέρος μέχρι το τέλος των διωγμών και μετά έκτισαν μεγάλο ναό προς τιμήν τους.  Η μητέρα των δύο αυτών αγίων ας είναι μαζί μας. Αμήν.</p>

    <p>2) Την αυτή ημέρα κατά το έτος 80 μ.Χ. μαρτύρησε ο άγιος απόστολος Φίλιππος, ένας εκ των δώδεκα μαθητών. Του έλαχε ο κλήρος να πάει στην Αφρική και στιςγύρω περιοχές. Πήγε και κήρυξε εις το όνομα του Κυρίου Χριστού. Εκεί τέλεσε πολλά σημεία και θαύματα, τα οποία εξέπληξαν τον τοπικό πληθυσμό.  Αφού οδήγησε τους κατοίκους των περιοχών στη γνώση του Θεού, βεβαιώνοντάς τους στην πίστη, πήγε στην Ιεράπολη, όπου επίσης οδήγησε τους ανθρώπους στη γνώση του Θεού.  Όμως, όσοι δεν πίστευσαν έκαναν όλοι μαζί συμβούλιο για να τον φονεύσουν, κατηγορώντας τον για απείθεια στη διαταγή του βασιλιά να απαγορεύεται σε κάθε ξένο η είσοδος στην πόλη. Πήδησαν επάνω του και τον συνέλαβαν, εκείνος όμως τους είπε χαμογελαστός: «Γιατί μένετε μακριά από την αιώνια ζωή και γιατί δεν σκέπτεστε τη σωτηρία των ψυχών σας;». Αλλά αυτοί δεν έδιναν καμμία σημασία στα λόγια του· αντιθέτως, τον υπέβαλαν σε φρικτά βασανιστήρια και τον σταύρωσαν με το κεφάλι προς τα κάτω. Κατά τη διάρκεια της σταύρωσης έγινε σεισμός. Ο κόσμος τρομοκρατήθηκε και άρχισε να τρέχει μακριά. Κάποιοι πιστοί πήγαν στο σημείο της σταύρωσης και θέλησαν να αποκαθηλώσουν από τον σταυρό τον άγιο, αλλά εκείνος τους ζήτησε να τον αφήσουν σταυρωμένο, ώστε να τελειώσει τον αγώνα του και να λάβει τον στέφανο του μαρτυρίου. Άφησε την ψυχή του στα χέρια του Χριστού και έλαβε τον στέφανο της αιωνίου δόξης κατά το έτος 80 μ.Χ. Ετάφη εκεί που μαρτύρησε.  Κατά τον έκτο αιώνα μ.Χ. μεταφέρθηκε στη Ρώμη το σκήνωμα του αγίου Φιλίππου, διά του οποίου ο Κύριος ετέλεσε πολλά σημεία και θαύματα.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη ενάτη του μηνός Χατούρ</p>

    <p>1) Ο καθαγιασμός του ναού των αγίων Σεργίου και Βάκχου.  2) Μνήμη του κηρύγματος του αγίου αποστόλου Βαρθολομαίου.</p>

    <p>1) Την ημέρα αυτή έγινε ο καθαγιασμός του ναού των αγίων Σεργίου και Βάκχου στην πόλη Ρουσαφά. Όταν μαρτύρησε ο άγιος Σέργιος στην πόλη αυτή, μερικοί πιστοί παρέλαβαν το σώμα του, το ετοίμασαν για την ταφή, το φύλαξαν στο σπίτι τους και άναψαν μπροστά του λαμπάδες και καντήλια. Όταν η περίοδος των διωγμών έλαβε τέλος, έβγαλαν από το σπίτι το σκήνωμα του αγίου και έκτισαν μεγάλο ναό προς τιμήν του. Κατά την ημέρα του καθαγιασμού του ναού συγκεντρώθηκαν δεκαπέντε επίσκοποι και συμμετείχε πλήθος λαού. Όταν το σκήνωμα του αγίου μεταφερόταν μέσα στον ναό, μυρόβλυσε, και πολλοί ασθενείς που με πίστη αλείφθηκαν με το μύρο αυτό θεραπεύθηκαν.  Η ευλογία του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου Βαρθολομαίου, ενός των δώδεκα αποστόλων, ο οποίος κήρυξε στην όαση Αλ-Καργά και οδήγησε τον κόσμο στη γνώση του Θεού.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή του μηνός Χατούρ</p>

    <p>1) Η κοίμηση του αγίου Ανιανού, δευτέρου πάπα Αλεξανδρείας.  2) Ο καθαγιασμός του ναού του πρίγκηπος Θεόδωρου, γιου του Ιωάννου Ελ-Σοτμπ, και του ναού του πρίγκηπος Θεοδώρου Ελ-Μισρέκε.</p>

    <p>1) Την ημέρα αυτή κατά το έτος 86 μ.Χ. κοιμήθηκε ο άγιος πατέρας αββάς Ανιανός, δεύτερος πάπας Αλεξανδρείας, ο οποίος ήταν από την ίδια πόλη. Οι γονείς του ήταν ειδωλολάτρες. Ο ίδιος ασκούσε το επάγγελμα του μπαλωματή. Όταν ο απόστολος και ευαγγελιστής Μάρκος έφθασε στην Αλεξάνδρεια, συνέβη, θείω θελήματι, να σκοντάψει και να σκισθεί το σανδάλι του. Το έδωσε λοιπόν στον Ανιανό να το επιδιορθώσει. Όταν ο Ανιανός πίεσε το σουβλί στο σανδάλι, το σουβλί τρύπησε πέρα ώς πέρα το σανδάλι και του τραυμάτισε το δάκτυλο. Ούρλιαξε από τον πόνο λέγοντας στα ελληνικά «Είς Θεός» («Ένας Θεός»). Ακούγοντάς τον ο άγιος Μάρκος να μνημονεύει το όνομα του Κυρίου, δόξασε τον Κύριο Χριστό. Μετά πήρε χώμα από κάτω, το έφτυσε, και το έβαλε στο τραυματισμένο δάκτυλο του αγίου Ανιανού, που θεραπεύθηκε αμέσως.  Ο Ανιανός εντυπωσιάσθηκε. Πήρε τον άγιο Μαρκο στο σπίτι του, ζήτησε να μάθει το όνομά του, την πίστη του, και από πού είχε έλθει. Ο απόστολος του είπε για τα βιβλία των προφητών αναφορικά με τον Κύριο Ιησού Χριστό, για το μυστήριο της σαρκώσεώς Του, τον θάνατό Του, την Ανάστασή Του και την επιτέλεση θαυμάτων στο άγιο όνομά Του.  Ο νους του Ανιανού φωτίσθηκε, και πίστευσε στον Κύριο Ιησού Χριστό, καθώς και όλοι οι οικείοι του. Βαπτίσθηκαν όλοι εις το όνομα του Πατρός και του Υιού και του Αγίου Πνεύματος, και εξεχύθη η Θεία Χάρις επ’ αυτών. Εξακολούθησαν να ακούν τις διδαχές του αποστόλου Μάρκου, ο οποίος τους δίδαξε τα δόγματα της Εκκλησίας, τις διατάξεις και τους κανόνες της.  Όταν ο άγιος Μάρκος αποφάσισε να πάει στην Πεντάπολη, χειροτόνησε τον Ανιανό πατριάρχη Αλεξανδρείας, κατά το 64 μ.Χ. Ο άγιος Ανιανός συνέχισε να κηρύττει και να βαπτίζει ανθρώπους της πόλης κρυφά, ενισχύοντάς τους στην πιστη τους στον Κύριο Ιησού Χριστό. Το σπίτι του το έκανε εκκλησία· λέγεται μάλιστα ότι είναι εκείνη που είναι γνωστή ως η εκκλησία του αγίου Μάρκου του μάρτυρος, η οποία υπάρχει έως της σήμερον στην Αλεξάνδρεια στο όνομα του αγίου Μάρκου. Ο άγιος Ανιανός, αφού έμεινε στον θρόνο του αγίου Μάρκου επί εικοσιδύο έτη, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα μνημονεύουμε τον καθαγιασμό των ναών δύο αγίων: του πρίγκηπος Θεοδώρου Ελ-Σοτμπ, γιου του Ιωάννου, και του πρίγκηπος Θεοδώρου Ελ-Μισρέκε.   Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα εικοστή πρώτη του μηνός Χατoύρ</p>

    <p>1) Μνήμη της υπεραγίας Θεοτόκου Παρθένου Μαρίας.  2) Η κοίμηση του αγίου Γρηγορίου του Θαυματουργού.  3) Η κοίμηση του αγίου Κοσμά, πεντηκοστού τετάρτου πάπα Αλεξανδρείας.  4) Μνήμη των αγίων μαρτύρων Αλφαίου, Ζακχαίου, Ρωμανού και Ιωάννου, και των αγίων Θωμά, Βίκτωρος και Ισαάκ τού εκ της πόλεως Ασμονίνης.</p>

    <p>1) Την ημέρα αυτή η Εκκλησία εορτάζει και τελεί τη μνήμη της αγνής Παρθένου Μαρίας, της Μητέρας του Θεού, του Λόγου ο Οποίος σαρκώθηκε από αυτήν, για τη σωτηρία του Αδάμ και των απογόνων του.  Οι πρεσβείες της ας είναι μαζί μας. Αμήν.</p>

    <p>2) Την αυτή ημέρα κατά το έτος 270 μ.Χ. κοιμήθηκε ο άγιος Γρηγόριος ο Θαυματουργός, επίσκοπος Νεοκαισαρείας, της επαρχίας του Πόντου, όπου είχε γεννηθεί από πλούσιους ειδωλολάτρες γονείς. Έμαθε φιλοσοφία σε νεαρή ηλικία, ξεπερνώντας στη σοφία πολλούς από τους συνομηλίκους του. Κατόπιν πήγε στη Βηρυττό, όπου σπούδασε αρχαία ελληνικά και λατινικά. Από εκεί πήγε στην Καισάρεια της Παλαιστίνης, όπου διδάχθηκε χριστιανική φιλοσοφία από τον ευρυμαθή Ωριγένη. Σπούδασε επίσης θεολογία, και ερμηνεία των ιερών βιβλίων. Κατά το έτος 235 μ.Χ. πήγε στην Αλεξάνδρεια, το παγκόσμιο μορφωτικό κέντρο της εποχής, για να ολοκληρώσει τις σπουδές του. Στην πόλη του επέστρεψε κατά το έτος 237 μ.Χ. Το 239 μ.Χ. έλαβε το άγιο βάπτισμα και έγινε χριστιανός, έχοντας συνειδητοποιήσει τη ματαιότητα του κόσμου τούτου και διαλέγοντας την οδό της αιωνίου βασιλείας των ουρανών. Έστρεψε όλη του την προσοχή στη σωτηρία της ψυχής του. Όταν πληροφορήθηκε ότι τον έψαχνε ο επίσκοπος της πόλης του για να τον βοηθάει στα επισκοπικά του καθήκοντα, έφυγε στην έρημο, όπου αφοσιώθηκε με θέρμη στην προσευχή και τη λατρεία, εγκαταλείποντας τον κόσμο και τη ματαιότητα της δόξας του.  Όταν κοιμήθηκε ο επίσκοπος της πόλης του, άρχισαν να τον ψάχνουν για να τον ορίσουν νέο επίσκοπο, αλλά δεν ήξεραν πού να τον βρουν. Μια μέρα που είχε συγκεντρωθεί κόσμος γύρω από τον άγιο Γρηγόριο τον Θεολόγο, συνέβη να ακούσουν μια φωνή να λέει: «Ψάξτε να βρείτε τον Γρηγόριο τον ερημίτη και κάντε τον επίσκοπό σας». Συνέστησαν λοιπόν μια ομάδα για να ψάξει να τον βρει στην έρημο και στα βουνά. Καθώς δεν τον έβρισκαν, αποφάσισαν να πάρουν μια Αγία Γραφή και να διαβάσουν πάνω σ’ αυτήν την ευχή της χειροτονίας σαν να ήταν παρών. Του έδωσαν το όνομα Γρηγόριος, αν και το όνομα που του είχε δοθεί ήταν Θεόδωρος. Ο άγιος Γρηγόριος ο Θεολόγος προΐστατο στην ακολουθία αυτή.  Άγγελος Κυρίου εμφανίσθηκε στον άγιο Γρηγόριο στην έρημο και του είπε: «Σήκω και πήγαινε στην πόλη σου, γιατί σε έχουν χειροτονήσει επίσκοπό της· μην αρνηθείς, διότι είναι θέλημα Θεού». Χωρίς να διστάσει, σηκώθηκε αμέσως, κατέβηκε το βουνό και πήγε στην πόλη του. Ο κόσμος, που είχε βγει να τον προϋπαντήσει, τον δέχθηκε με μεγάλες τιμές και ολοκληρώθηκε η χειροτονία του κατά το έτος 244 μ.Χ.  Ο Κύριος ετέλεσε διά των χειρών του αγίου Γρηγορίου πολλά σημεία και θαύματα, γι’ αυτό και ο άγιος αποκλήθηκε Θαυματουργός. Επί παραδείγματι, δύο αδέλφια που είχαν στην κατοχή τους μια λίμνη, από την οποία έβγαζαν ένα καλό εισόδημα πιάνοντας πολλά ψάρια, μάλωσαν επειδή καθένας από αυτούς διεκδικούσε την κυριότητα της λίμνης. Μη μπορώντας να καταλήξουν σε κάποια συμφωνία, προσέφυγαν στη σοφία του αγίου Γρηγορίου, για να τους βοηθήσει να λύσουν τις μεταξύ τους διαφορές. Ο άγιος τους έδωσε εντολή να χωρίσουν μεταξύ τους σε δύο ίσα μέρη το εισόδημά τους από τη λίμνη. Καθώς δεν έδωσαν σημασία στην κρίση του, μετά από δέηση του αγίου στον Θεό τα νερά της λίμνης στέρεψαν και η λίμνη έγινε αγρός, τον οποίο τα αδέλφια χώρισαν στη μέση. Αναφορές από τα σημεία και τα θαύματα που ετέλεσε ο άγιος διαδόθηκαν ανά τη χώρα. Τελικά, με την ολοκήρωση του πνευματικού του αγώνα, ο άγιος κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα κατά το έτος 809 μ.Χ. κοιμήθηκε ο άγιος Κοσμάς Β΄, πεντηκοστός τέταρτος πάπας Αλεξανδρείας, ο οποίος γεννήθηκε στη Σαμανούντ και έγινε μοναχός στη μονή του αγίου Μακαρίου. Όταν χήρευσε ο πατριαρχικός θρόνος, οι επίσκοποι και ο λαός συμφώνησαν με μία φωνή να εκλέξουν πατριάρχη τον πατέρα αυτό. Μετά τη χειροτονία του σε πατριάρχη, γεύθηκε μεγάλες δοκιμασίες. Επίσης, και οι πιστοί γεύθηκαν δοκιμασίες και μεγάλες θλίψεις· παρ’ όλα αυτά, τελέσθηκαν κάποια θαύματα κατά την πατριαρχεία του. Μεταξύ αυτών, συνέβη να τρέξει αίμα από την εικόνα της Θεοτόκου στον ναό του αγίου Σεβήρου στην αγία έρημο της Σκήτης. Ακόμη, σε πολλές εικόνες στους ναούς της Αιγύπτου εμφανίσθηκαν δάκρυα. Το ασυνήθιστο αυτό φαινόμενο θεωρήθηκε αποτέλεσμα των θλίψεων και της στενοχωρίας που δοκίμασαν ο πατριάρχης και οι πιστοί.  Παρ’ όλες τις θλίψεις που δοκίμασε ο πατριάρχης, συνέχισε να διδάσκει τους πιστούς και να τους ενισχύει με φροντίδα και μεγάλο ζήλο. Αφού έμεινε στον θρόνο του αγίου Μάρκου επί επτά έτη και έξη μήνες, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>4) Την αυτή ημέρα τελείται η μνήμη των αγίων μαρτύρων Αλφαίου, Ζακχαίου, Ρωμανού και Ιωάννου, καθώς και των αγίων Θωμά, Βίκτωρος και Ισαάκ τού εκ της πόλεως Ασμονίνης.   Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα εικοστή δευτέρα του μηνός Χατούρ</p>

    <p>1) Το μαρτύριο των αγίων Κοσμά, Δαμιανού, των αδελφών τους και της μητέρας τους.</p>

    <p>1) Την ημέρα αυτή μαρτύρησαν οι άγιοι Κοσμάς και Δαμιανός, οι αδελφοί τους Άνθιμος, Λεόντιος και Ευπρέπιος, και η μητέρα τους Θεοδότη. Όλοι τους ήταν από μία από τις αραβικές χώρες. Η μητέρα τους είχε φόβο Θεού, και συμπονούσε και σπλαχνιζόταν τους ξένους. Έμεινε χήρα όταν τα παιδιά της ήταν ακόμη μικρά. Τα μεγάλωσε γαλουχώντας τα με τον φόβο του Θεού και την αγάπη για τη δικαιοσύνη. Ο Κοσμάς και, αφού πρώτα σπούδασαν Ιατρική, κατόπιν θεράπευαν δωρεάν τους ασθενείς. Όσο για τους αδελφούς τους, πήγαν στην έρημο και έγιναν μοναχοί.  Όταν ο Διοκλητιανός απαγόρευσε τη χριστιανική πίστη και διέταξε την προσκύνηση των ειδώλων, πληροφορήθηκε ότι ο Κοσμάς και ο Δαμιανός κήρυτταν στο όνομα του Χριστού και προέτρεπαν τους άλλους να μην προσκυνούν τα είδωλα. Τότε διέταξε να τους φέρουν ενώπιον του διοικητή της πόλης, ο οποίος τους υπέβαλε σε φρικτά βασανιστήρια, και συγκεκριμένα σε ξυλοδαρμό και ρίψη στην πυρά. Μετά τους ρώτησε πού έμεναν οι αδελφοί τους. Όταν τους βρήκε, τους έφερε ενώπιόν τους μαζί με τη μητέρα τους. Τους διέταξε να προσφέρουν θυμίαμα στα είδωλα, εκείνοι όμως αρνήθηκαν. Κατόπιν διέταξε να τους υποβάλουν στο μαρτύριο του τροχού. Καθώς εκείνοι έμειναν αλώβητοι, τους πήρε και τους πέταξε για τρία ολόκληρα μερόνυκτα σε πυρωμένο καμίνι και μετά σε βραστό νερό. Τέλος, τους ξάπλωσε σε πυρωμένα κρεββάτια από σίδερο. Όμως, απ’ όλα αυτά τα βασανιστήρια ο Κύριος τους τήρησε σώους και αβλαβείς, για να δοξασθεί ο Ίδιος και να τιμηθούν οι άγιοί Του.  Όταν ο διοικητής κουράσθηκε πια να τους βασανίζει, τους έστειλε στον αυτοκράτορα, ο οποίος επίσης τους υπέβαλε σε βασανιστήρια. Η μητέρα τους τούς στήριζε και τους ενιίσχυε αδιάκοπα. Ο αυτοκράτορας την επέπληξε, εκείνη όμως τον επιτίμησε για τη σκληρότητά του και την προσκύνηση των ειδώλων. Τότε ο αυτοκράτορας διέταξε να την αποκεφαλίσουν. Έτσι, η μητέρα των αγίων έλαβε τον στέφανο της αιωνίου ζωής.  Το σώμα της παρέμενε στο έδαφος και κανείς δεν τολμούσε να το πάρει για να το θάψει, από φόβο για τον αυτοκράτορα. Ο άγιος Κοσμάς κραύγασε προς όλους τους παρισταμένους, λέγοντας: «Άνδρες της πόλης αυτής, δεν υπάρχει κανείς ανάμεσά σας που να σπλαχνιστεί τη φτωχή αυτή γριά χήρα και να την πάρει για να τη θάψει;». Αμέσως, ο Βίκτωρ, γιος του Ρωμανού, πετάχθηκε μπροστά, πήρε το σώμα, το τύλιξε σε σάβανο και το έθαψε.  Όταν ο αυτοκράτορας έμαθε σχετικά με αυτά που έκανε ο Βίκτωρ, διέταξε να τον εξορίσουν στην Αίγυπτο, όπου ο Βίκτωρ έλαβε τον στέφανο του μαρτυρίου. Την επομένη, ο αυτοκράτορας διέταξε να αποκεφαλισθούν οι άγιοι Κοσμάς και Δαμιανός και οι αδελφοί τους. Έτσι, έλαβαν τον στέφανο της ζωής στη βασιλεία των ουρανών.  Κατά το τέλος της περιόδου των διωγμών, κτίσθηκαν πολλοί ναοί προς τιμήν τους και ο Θεός ετέλεσε διά των αγίων αυτών πολλά σημεία και θαύματα.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή τρίτη του μηνός Χατούρ</p>

    <p>1) Η κοίμηση του αγίου Κορνηλίου του κεντυρίωνος (εκατοντάρχου).  2) Ο καθαγιασμός του ναού της αγίας Μαρίνης.</p>

    <p>1) Την ημέρα αυτή κοιμήθηκε ο άγιος Κορνήλιος ο κεντυρίων (εκατόνταρχος). Διοικούσε σώμα εκατό στρατιωτών στην Παλαιστίνη και λάτρευε τα άστρα.  Όταν άκουσε το κήρυγμα των αποστόλων και είδε τα θαύματα που τελούνταν από τα χέρια τους, τα οποία ήταν πάνω και πέρα από οποιαδήποτε ανθρώπινη δύναμη ή τη δύναμη των ειδωλολατρικών θεών, έμεινε κατάπληκτος, σάστισε, και άρχισε να αμφιβάλλει για τους θεούς του. Εγκατέλειψε τη λατρεία των άστρων και άνοιξε την καρδιά του στον Κύριο με προσευχές, νηστεία και αγαθοεργίες. Στις προσευχές του επαναλάμβανε: «Κύριε ο Θεός, τελώ σε σύγχυση σχετικά με τη γνώση Σου. Κατεύθυνέ με και οδήγησέ με σε Σένα». Ο Κύριος τον λυπήθηκε· δέχθηκε τις προσευχές και τις αγαθοεργίες του, και έστειλε άγγελό του να του αναγγείλει ότι οι προσευχές και οι ελεημοσύνες του ανήλθαν ενώπιον του Θεού και έγιναν δεκτά από Αυτόν. Του έδωσε εντολή να στείλει άνδρες στην Ιόππη ώστε να φέρουν τον απόστολο Πέτρο, ο οποίος φιλοξενείτο στο σπίτι του Σίμωνος του βυρσοδέψου και ο οποίος θα του έλεγε τι θα έπρεπε να κάνει. Ο Κορνήλιος έκανε όπως του είπε ο Κύριος και έφερε τον απόστολο Πέτρο στο σπίτι του.  Όταν ο Πέτρος έφθανε, ο Κορνήλιος έσπευσε να τον υποδεχθεί πέφτοντας στα γόνατα και προσκυνώντας τον. Ο Πέτρος όμως τον σήκωσε πάνω λέγοντάς του: «Σήκω όρθιος· κι εγώ άνθρωπος είμαι». Όταν ο Πέτρος εισήλθε στο σπίτι, βρήκε πολλούς εθνικούς που είχαν έλθει επίσης, και τους είπε: «Γνωρίζετε πόσο αντίθετο προς τον Νόμο είναι για κάποιον Ιουδαίο να συγχρωτίζεται ή να πηγαίνει σε αλλοεθνείς. Όμως, ο Θεός μού έδειξε να μη χαρακτηρίζω κανένα άνθρωπο ως κοινό ή ακάθαρτο. Γι’ αυτό, και ήλθα χωρίς καμμία αντίρρηση αμέσως μόλις ειδοποιήθηκα. Ζητώ να μάθω λοιπόν τον λόγο για τον οποίο με καλέσατε να έλθω». Τότε ο Κορνήλιος του αποκρίθηκε: «Εδώ και τέσσερις ημέρες νηστεύω μέχρι τώρα· κατά την ενάτη ώρα [ = τρεις το απόγευμα], καθώς προσευχόμουν, κάποιος λαμπρά ενδεδυμένος στάθηκε μπροστά μου και είπε: “Κορνήλιε, η προσευχή σου εισακούσθηκε και είναι στη μνήμη του Θεού οι ελεημοσύνες σου. Στείλε λοιπόν απεσταλμένους σου στην Ιόππη να καλέσουν τον Σίμωνα τον επικαλούμενο Πέτρο, ο οποίος φιλοξενείται στο σπίτι του Σίμωνος του βυρσοδέψου, δίπλα στη θάλασσα. Όταν εκείνος έλθει, θα σου πει σχετικά”. Έτσι, έστειλα αμέσως απεσταλμένους σε σένα, και έκανες πολύ καλά που ήλθες. Τώρα λοιπόν είμαστε όλοι ενώπιον του Θεού, για να ακούσουμε όλα όσα σου έχει προστάξει ο Θεός».  Ακολούθως, ο Πέτρος ξεκίνησε την ομιλία του λέγοντας: «Αλήθεια, αντιλαμβάνομαι ότι ο Θεός δεν μεροληπτεί, αλλά σε κάθε έθνος, όποιος έχει φόβο Θεού και εργάζεται τη δικαιοσύνη, είναι δεκτός σε Αυτόν». Κατόπιν κήρυξε σ’ αυτούς τον Ιησού Χριστό, τον Κύριο των πάντων, και τους εξήγησε το μυστήριο της σαρκώσεως, της σταυρώσεως, της αναστάσεως και της αναλήψεώς Του, και της τελέσεως θαυμάτων στο όνομά Του. Μετά από αυτά, ο Κορνήλιος, οι οικείοι του, όλοι οι άνδρες του και πολλοί από τους παρισταμένους πίστευσαν, και βαπτίσθηκαν εις το όνομα του Πατρός και του Υιού και του Αγίου Πνεύματος. Αμέσως το Άγιο Πνεύμα κατήλθε και στάθηκε πάνω τους. (Πράξ., κεφ. 10).  Ύστερα ο Κορνήλιος εγκατέλειψε τη στρατιωτική υπηρεσία και ακολούθησε τους αποστόλους. Μετά ο απόστολος Πέτρος τον χειροτόνησε επίσκοπο Καισαρείας της Παλαιστίνης. Ο Κορνήλιος πήγε στην πόλη και κήρυξε το όνομα του Χριστού, υποδεικνύοντας στους κατοίκους το σφάλμα τους να λατρεύουν τα είδωλα. Ο νους τους φωτίσθηκε με τη γνώση του Θεού και πίστευσαν σ’ Αυτόν. Ο Κορνήλιος τους ενίσχυσε με σημεία και θαύματα που τέλεσε ενώπιόν τους και τους βάπτισε όλους – μεταξύ αυτών και ο διοικητής της πόλεως Δημήτριος. Κατόπιν κοιμήθηκε εν ειρήνη, λαμβάνοντας τον στέφανο της αποστολικής δίξης.   Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα τιμάται η μνήμη της μεγαλομάρτυρος Μαρίνης, της εκλεκτής νύμφης του Κυρίου Χριστού, και ο καθαγιασμός του ναού της στην Αντιόχεια.  Οι πρεσβείες της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή τετάρτη του μηνός Χατούρ</p>

    <p>1) Μνήμη των εικοσιτεσσάρων πρεσβυτέρων.</p>

    <p>1) Την ημέρα αυτή τιμούμε τη μνήμη των εικοσιτεσσάρων αΰλων πρεσβυτέρων του Υψίστου, οι οποίοι ίστανται ενώπιον του θρόνου Του. Οι πρεσβύτεροι αυτοί δοξάζονται περισσότερο από όλους τους αγίους και όλες τις πνευματικές δυνάμεις. Λόγω της εγγύτητάς τους προς τον Θεό, μεσιτεύουν για το ανθρώπινο γένος και προσφέρουν τις προσευχές των αγίων ως θυμίαμα μέσα σε χρυσές φιάλες που κρατούν στα χέρια τους, ενώπιον του Ενδόξου και Ευλογητού Κυρίου. Ο ευαγγελιστής Ιωάννης λέει σχετικά στην Αποκάλυψη: «Μετά από αυτά είδα, και ιδού στον ουρανό μια θύρα ανοιγμένη. Και η πρώτη φωνή που άκουσα ήταν σαν σάλπιγγα που μιλούσε μαζί μου και έλεγε: ‘‘Ανέβα εδώ και θα σου δείξω αυτά που πρέπει να γίνουν μετά από αυτό’’. Αμέσως βρέθηκα σε έκσταση, και ιδού υπήρχε θρόνος τοποθετημένος στον ουρανό και Κάποιος που καθόταν επάνω στον θρόνο. Και Εκείνος που καθόταν επάνω στον θρόνο ήταν όμοιος στην όψη με τους πολύτιμους λίθους ασπίδα και σάρδιο. Και υπήρχε ουράνιο τόξο γύρω από τον θρόνο, που ήταν όμοιο στην όψη με σμαράγδι. Γύρω από τον θρόνο υπήρχαν εικοσιτέσσερις θρόνοι, και επάνω στους θρόνους κάθονταν εικοσιτέσσερις πρεσβύτεροι, ντυμένοι στα λευκά, και ήταν στεφανωμένοι με χρυσούς στεφάνους» (Αποκ, 4:1-4). […] «Οι εικοσιτέσσερις πρεσβύτεροι είχαν ο καθένας από μία κιθάρα και χρυσές φιάλες γεμάτες θυμίαμα, οι οποίες είναι οι προσευχές των αγίων» (Αποκ. 5:8), οι οποίοι βρίσκονται στη Γη και τις υψώνουν προς τον Παντοδύναμο.  Και συνεχίζει ο ευαγγελιστής Ιωάννης λέγοντας: «Και άκουσα τα τέσσερα ζώα να δοξολογούν τον Θεό και να λένε: ‘‘Άγιος, Άγιος, Άγιος, Κύριος ο Θεός ο Παντοκράτωρ, Εκείνος που υπήρχε, που υπάρχει και που θα έλθει’’. Και όταν τα ζώα δώσουν δόξα και τιμή και ευχαριστία σε Εκείνον που κάθεται στον θρόνο, ο Οποίος ζει εις τους αιώνας των αιώνων, οι εικοσιτέσσερις πρεσβύτεροι θα πέσουν στο έδαφος ενώπιον Εκείνου που κάθεται στον θρόνο και θα προσκυνήσουν Εκείνον που ζει εις τους αιώνας των αιώνων και θα αποθέσουν τους στεφάνους τους ενώπιον του θρόνου, λέγοντας: ‘‘Είσαι άξιος, Κύριε ο Θεός ημών, να λάβεις δόξα και τιμή και δύναμη, διότι Εσύ δημιούργησες τα πάντα, και με το δικό Σου θέλημα υπάρχουν και δημιουργήθηκαν’’» (Αποκ. 4:8-11).  Και όταν δόθηκε εντολή από τον Θεό, έπεσαν στο έδαφος και προσκύνησαν, λέγοντας: «Μεγάλα και θαυμαστά τα έργα Σου, Κύριε ο Θεός ο Παντοκράτωρ! Δίκαιες και αληθινές είναι οι οδοί Σου, Βασιλέα των εθνών. Ποιος δεν θα φοβηθεί και δεν θα δοξάσει το όνομά Σου, Κύριε; Διότι μόνο Εσύ είσαι άγιος, και όλα τα έθνη θα έλθουν και θα προσκυνήσουν ενώπιόν Σου, διότι οι αποφάσεις Σου έχουν φανερωθεί» (Αποκ. 15:3-4).  Οι πατέρες της Εκκλησίας όρισαν την εορτή αυτή προς τιμήν των εικοσιτεσσάρων πρεσβυτέρων.   Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή πέμπτη του μηνός Χατούρ</p>

    <p>1) Το μαρτύριο του αγίου Μερκουρίου, γνωστού ως του αγίου με τα δύο ξίφη.</p>

    <p>1) Την ημέρα αυτή μαρτύρησε ο άγιος Μερκούριος, γνωστός ως ο άγιος με τα δύο ξίφη, ο οποίος γεννήθηκε στη Ρώμη από χριστιανούς γονείς. Οι γονείς του τον ονόμασαν Φιλοπάτορα και τον ανέθρεψαν χριστιανικά. Όταν μεγάλωσε, κατατάχθηκε στον στρατό επί των ημερών του ειδωλολάτρη αυτοκράτορα Δεκίου. Ο Θεός έδωσε στον Φιλοπάτορα δύναμη και θάρρος, με τα οποία κέρδισε την ικανοποίηση των ανωτέρων του. Αυτοί του έδωσαν το όνομα Μερκούριος, και έζησε πολύ κοντά στον αυτοκράτορα.  Όταν οι Βερβερίνοι επαναστάτησαν κατά της Ρώμης, ο Δέκιος εξεστράτευσε για να τους αντιμετωπίσει· όταν όμως είδε το μεγάλο τους πλήθος, κατατρόμαξε. Ο άγιος Μερκούριος τον καθησύχασε λέγοντας: «Μη φοβάσαι, διότι, ο Θεός θα καταστρέψει τους εχθρούς μας και θα μας φέρει τη νίκη». Όταν άφησε τον αυτοκράτορα, του παρουσιάσθηκε άγγελος με ανθρώπινη μορφή, λευκά ενδεδυμένος, και του έδωσε ένα ξίφος, λέγοντας: «Όταν κατατροπώσεις τους εχθρούς σου, θυμήσου Κύριον τον Θεόν σου». (Αυτός είναι και ο λόγος που ο άγιος ονομάσθηκε «με τα δύο ξίφη»: Το ένα ξίφος είναι το στρατιωτικό, και το άλλο είναι το ξίφος της θείας δυνάμεως).  Όταν ο αυτοκράτορας Δέκιος υπέταξε τους εχθρούς του και ο Μερκούριος επέστρεψε νικητής, ο άγγελος του παρουσιάσθηκε και του υπενθύμισε τι του είχε πει προηγουμένως, δηλαδή να θυμηθεί Κύριον τον Θεόν του.  Ο Δέκιος, και οι στρατιώτες του μαζί του, θέλησαν να προσφέρουν θυμίαμα στα είδωλα, ο Μερκούριος όμως έμεινε πίσω. Όταν ο αυτοκράτορας το πληροφορήθηκε, κάλεσε τον άγιο Μερκούριο και του εξέφρασε την κατάπληξή του που ο Μερκούριος έπαψε να του είναι αφοσιωμένος. Ο αυτοκράτορας τον επέπληξε για την άρνησή του να έλθει και να προσφέρει θυμίαμα στα είδωλα. Ο άγιος πέταξε κάτω τη ζώνη του και τη στρατιωτική του ενδυμασία ενώπιον του αυτοκράτορα και του είπε: «Δεν λατρεύω κανέναν άλλο εκτός από τον Κύριο και Θεό μου Ιησού Χριστό». Ο αυτοκράτορας οργίσθηκε με τον Μερκούριο και διέταξε να μαστιγωθεί. Όταν όμως είδε τον στενό σύνδεσμο που είχε ο κόσμος και οι στρατιώτες με τον άγιο, φοβήθηκε μήπως επαναστατήσουν. Γι’ αυτό, διέταξε να τον δέσουν με σιδερένια δεσμά και να τον στείλουν στην Καισάρεια, όπου τον αποκεφάλισαν. Έτσι, ο Μερκούριος ολοκλήρωσε τον άγιο αγώνα του και έλαβε τον στέφανο της ζωής στη βασιλεία των ουρανών.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή έκτη του μηνός Χατούρ</p>

    <p>1) Μνήμη του μαρτυρίου του αγίου Βαλεριανού και του αγίου Τιβουρτίου, του αδελφού του.   2) Μνήμη του αγίου Γρηγορίου, επισκόπου Νύσσης.</p>

    <p>1) Την ημέρα αυτή μαρτύρησαν ο άγιος Βαλεριανός και ο άγιος Τιβούρτιος, ο αδελφός του, οι οποίοι ήταν από τη Ρώμη. Οι γονείς τους ήταν ειδωλολάτρες. Ο Βαλεριανός είχε αρραβωνιασθεί την Κικιλία, κόρη ενός από τους ευγενείς της Ρώμης. Η Κικιλία, που ήταν εξαιρετικής ομορφιάς και πιστή χριστιανή, λάτρευε κρυφά τον Χριστό. Μετά τον γάμο τους, εκείνη άρχισε προοδευτικά να μιλάει στον Βαλεριανό για τη ζωή του Χριστού και για το πώς να πιστέψει σ’ Αυτόν, έως ότου ο Βαλεριανός πίστευσε χάρη σ’ αυτήν και βαπτίσθηκε. Πλήρης Θείας Χάριτος ο Βαλεριανός, δίδαξε τα της πίστεως τον αδελφό του, ο οποίος επίσης πίστευσε και βαπτίσθηκε. Λόγω της δικαιοσύνης του, ο άγιος Βαλεριανός αξιώθηκε να μιλήσει με τους αγγέλους, οι οποίοι του αποκάλυψαν απόκρυφα ζητήματα του μέλλοντος.  Όταν αυτοκράτορας έγινε ο Διοκλητιανός και εξαπέλυσε διωγμό κατά των χριστιανών, οι δύο αυτοί άγιοι γυρνούσαν την πόλη, έπαιρναν τα σώματα των μαρτύρων, τα ετοίμαζαν προς ταφήν και κατόπιν τα έθαβαν. Μερικοί κακοί άνθρωποι τους πρόδωσαν στον έπαρχο Τόσιο, ο οποίος τους κάλεσε και τους ρώτησε για την πίστη τους. Εκείνοι ομολόγησαν ότι είναι χριστιανοί. Ο έπαρχος τους προσέφερε πολλά αν αρνούνταν τον Χριστό και θυσίαζαν στα είδωλα, αλλά αυτοί δεν ξελογιάσθηκαν από τις υποσχέσεις του. Τότε τους απείλησε με πολλά είδη βασανιστηρίων, αλλά αυτό δεν τους φόβισε. Βλέποντας ο έπαρχος την υπομονή και την καρτερία τους, διέταξε να αποκεφαλισθούν.  Ο δήμιος που αποκεφάλισε τους αγίους είδε αγγέλους να φέρνουν τις ψυχές τους στον ουρανό, και αμέσως πίστευσε στον Κύριο Χριστό. Λόγω της μεταστροφής του ρίχθηκε στη φυλακή επί τρεις ημέρες και την τέταρτη ημέρα αποκεφαλίσθηκε μαζί με την Κικιλία, τη σύζυγο του Βαλεριανού. Έτσι, έλαβαν όλοι τον στέφανο του μαρτυρίου.   Οι προσευχές τους ας είναι μαζί μας. Αμήν.</p>

    <p>2) Την αυτή ημέρα τελούμε τη μνήμη της κοιμήσεως του αγίου Γρηγορίου, επισκόπου Νύσσης, ο οποίος γεννήθηκε στην Καππαδοκία κατά το έτος 330 μ.Χ. και χειροτονήθηκε επίσκοπος από τον αδελφό του Μέγα Βασίλειο κατά το έτος 372 μ.Χ.  Ο άγιος Γρηγόριος εξορίσθηκε επί της βασιλείας του αυτοκράτορα Ουάλη· μετά επέστρεψε κατά το έτος 378 μ.Χ., ύστερα από διαταγή του Θεοδοσίου του Μεγάλου. Συνέγραψε πολλά εκκλησιαστικά βιβλία και κοιμήθηκε εν ειρήνη κατά το έτος 396 μ.Χ.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή εβδόμη του μηνός Χατούρ</p>

    <p>1) Το μαρτύριο του αγίου Ιακώβου του ακρωτηριασμένου.</p>

    <p>1) Την ημέρα αυτή μαρτύρησε ο άγιος Ιάκωβος ο ακρωτηριασμένος, ο οποίος ήταν στρατιώτης του Σακρόντ, γιου του βασιλιά της Περσίας Σαπούρ. Λόγω του θάρρους και της εντιμότητάς του προήχθη στον πρώτο βαθμό στην αυλή του βασιλιά. Έτσι, είχε άμεση πρόσβαση στον βασιλιά και έτυχε της ευνοίας του, με αποτέλεσμα να τον συμβουλεύεται ο βασιλιάς σε πολλές υποθέσεις. Με τον τρόπο αυτό, ο άγιος Ιάκωβος επηρεάσθηκε σε τέτοιο βαθμό ώστε να μεταστραφεί από τη λατρεία του Κυρίου Χριστού.  Όταν η μητέρα του, η σύζυγός του και η αδελφή του έμαθαν ότι δέχθηκε την πίστη του βασιλιά, του έγραψαν επιστολή στην οποία του έλεγαν: «Γιατί εγκατέλειψες την πίστη στον Κύριο Χριστό και λάτρευσες τα κτιστά, τη φωτιά και τον ήλιο; Να ξέρεις ότι, αν δεν αλλάξεις, θα σε αποκηρύξουμε και θα είσαι για μας ένας άγνωστος». Εκείνος, όταν διάβασε την επιστολή τους, έκλαυσε και είπε: «Αν με τη στάση μου αυτή έγινα ένας άγνωστος για την οικογένειά μου και τους δικούς μου, πώς θα είναι τα πράγματα με τον Κύριό μου Ιησού Χριστό;». Έτσι, παραιτήθηκε από την υπηρεσία προς τον βασιλιά και αφιέρωσε τον χρόνο του στην ανάγνωση των ιερών βιβλίων.  Όταν τα νέα έφθασαν στα αυτιά του βασιλιά, κάλεσε τον άγιο Ιάκωβο. Βλέποντας ο βασιλιάς την αλλαγή που επισυνέβη στον Ιάκωβο, διέταξε να τον υποβάλουν σε φρικτά βασανιστήρια και, αν δεν άλλαζε την πίστη του, να τον κατακρεουργήσουν με μαχαίρια. Του έκοψαν τα δάκτυλα, τις παλάμες, τα πόδια και τα χέρια. Κάθε φορά που του έκοβαν κάποιο μέλος του σώματός του, δόξαζε τον Θεό και έψαλλε: «Ελέησόν με, ο Θεός, κατά το μέγα έλεός σου» (Ψαλμ. 50:1). Εντέλει, δεν έμεινε τίποτε από το σώμα του εκτός από το κεφάλι, το στήθος και τη μέση του.  Βλέποντας ότι το τέλος του ήταν κοντά, δεόταν στον Κύριο να τον ελεήσει και να σπλαχνισθεί τον κόσμο και τους ανθρώπους. Ζητούσε συγγνώμη από τον Παντοδύναμο Κύριο καθώς δεν στεκόταν ορθός ενώπιόν Του και έλεγε: «Δεν έχω ούτε πόδια να σταθώ ενώπιόν Σου, ούτε χέρια να Σου προσφέρω κάτι· ιδού, τα μέλη του σώματός μου είναι πεταμένα γύρω μου. Κύριε, δέξου την ψυχή μου». Αμέσως του εμφανίσθηκε ο Κύριος Χριστός παρηγορώντας τον και ενδυναμώνοντάς τον, κάτι που έκανε την ψυχή του αγίου να αναγαλλιάσει. Προτού παραδώσει την ψυχή του, ένας από τους φρουρούς έσπευσε να τον αποκεφαλίσει. Έτσι, ο άγιος έλαβε τον στέφανο του μαρτυρίου. Κατόπιν μερικοί πιστοί ήλθαν και πήραν το σώμα του, το τύλιξαν και το έθαψαν.  Όταν η μητέρα του, η σύζυγός του και η αδελφή του έμαθαν ότι είχε μαρτυρήσει, χάρηκαν πολύ για την ψυχή του, ήλθαν εκεί που ήταν το σώμα του και το ασπάσθηκαν με δάκρυα. Το τύλιξαν σε ακριβά σάβανα και το έρραναν με μύρα και αρωματικά έλαια. Αργότερα, επί των αυτοκρατόρων Αρκαδίου και Ονορίου, προς τιμήν του αγίου Ιακώβου κτ.ίσθηκε ναός και ιδρύθηκε μονή.  Όταν ο βασιλιάς της Περσίας έμαθε τα νέα σχετικά με τα σημεία και τα θαύματα που τελούνταν διά του σκηνώματος του αγίου Ιακώβου και των άλλων ενδόξων μαρτύρων, διέταξε να καούν τα σκηνώματα όλων των μαρτύρων σε όλες τις περιοχές του βασιλείου του. Κάποιοι πιστοί ήλθαν και πήραν το σκήνωμα του αγίου Ιακώβου, το πήγαν στα Ιεροσόλυμα και το εμπιστεύθηκαν στον επίσκοπο Γάζης άγιο Πέτρο Ελ-Ραχάουϊ.  Το σκήνωμα παρέμεινε εκεί μέχρι τη βασιλεία του Μαρκιανού, ο οποίος εξαπέλυσε διωγμό κατά των ορθοδόξων χριστιανών σε όλη την επικράτεια της αυτοκρατορίας. Ο επίσκοπος άγιος Πέτρος μετέφερε το σκήνωμα στην Αίγυπτο. Εκεί πήγε στην πόλη Μπενασά και έμεινε σε μια μονή όπου μόναζαν αφοσιωμένοι μοναχοί. Συνέβη κατά την έκτη ώρα (δηλαδή το μεσημέρι), ενώ προσεύχονταν στον τόπο όπου έκειτο το σκήνωμα του αγίου Ιακώβου, να τους εμφανισθεί ο άγιος Ιάκωβος και πολλοί άλλοι μάρτυρες της Περσίας. Έψαλαν μαζί τους και τους ευλόγησαν, και μετά χάθηκαν από τα μάτια τους. Όμως, προτού φύγουν, ο άγιος Ιάκωβος τους είπε ότι το σκήνωμά του θα έπρεπε να μείνει εκεί, όπως όριζε ο Κύριος. Εντούτοις, όταν ο επίσκοπος αββάς Πέτρος αποφάσισε να επιστρέψει στην επαρχία του, πήρε το σκήνωμα μαζί του. Όταν όμως έφθασε στο λιμάνι, το σκήνωμα έφυγε και γύρισε στον τόπο όπου βρισκόταν αρχικά.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ογδόη του μηνός Χατούρ</p>

    <p>1) Το μαρτύριο του αγίου Σεραπίωνος, επισκόπου Νεχαώ.</p>

    <p>1) Την ημέρα αυτή μαρτύρησε ο άγιος Σεραπίων, επίσκοπος Νεχαώ, ο οποίος γεννήθηκε στα Ιεροσόλυμα. Ο πατέρας του, που λεγόταν Αβραάμ και ήταν γιος του Λευΐ και εγγονός του Ιωσήφ, αδελφού του Σίμωνος και θείου του πρωτομάρτυρος και αρχιδιακόνου Στεφάνου, ήταν από τη φυλή του Ιούδα. Όταν γεννήθηκε, του έδωσαν το όνομα Σίμων, δηλαδή το όνομα του παππού του.  Όταν ο πατέρας του έφυγε από τη ζωή, ο Σίμων θέλησε να γίνει χριστιανός. Του παρουσιάσθηκε άγγελος Κυρίου και του έδωσε εντολή να πάει στον αββά Ιωάννη, επίσκοπο Ιεροσολύμων, ο οποίος τον δίδαξε το μυστήριο της σαρκώσεως του Κυρίου Χριστού. Όμως, απέφυγε να τον βαπτίσει στα Ιεροσόλυμα, διά τον φόβον των Ιουδαίων, και σκεπτόταν τι θα έπρεπε να κάνει.  Η Παρθένος Μαρία εμφανίσθηκε στον Σίμωνα και του είπε να πάει στην Αλεξάνδρεια, και συγκεκριμένα στον άγιο Θεωνά, δέκατο έκτο πατριάρχη Αλεξανδρείας. Κατά την αναχώρησή του για την Αλεξάνδρεια, του εμφανίσθηκε άγγελος Κυρίου με ανθρώπινη μορφή και τον συνόδευσε σε όλο το ταξίδι του προς την Αλεξάνδρεια. Πήγε στον πατριάρχη Θεωνά, ο οποίος χάρηκε πολύ όταν τον είδε, του κήρυξε τα της πίστεως και τον βάπτισε.  Μετά έγινε μοναχός στη μονή Ελ-Ζογκάγ (τη μονή του αββά Σεβήρου, έξω από την Αλεξάνδρεια). Αργότερα ο πάπας Θεωνάς κοιμήθηκε και τον διαδέχθηκε στον θρόνο ο αββάς Πέτρος, η «σφραγίς των μαρτύρων», ο οποίος κάλεσε τον Σίμωνα και ζήτησε τη βοήθειά του στο πατριαρχικό έργο. Όταν χήρευσε ο επισκοπικός θρόνος της πόλεως Νεχαώ, ο αββάς Πέτρος χειροτόνησε τον Σίμωνα επίσκοπό της. Το ποίμνιο αγαλλίασε για τον νέο του επίσκοπο και ο Κύριος τέλεσε διά των χειρών του αγίου πολλά σημεία και θαύματα. Καθώς υπήρχαν ειδωλολατρικοί ναοί κοντά στην πόλη, ο άγιος Σίμων παρακάλεσε θερμά τον Κύριο Χριστό για το θέμα αυτό, μέχρι που οι ναοί αυτοί καλύφθηκαν από νερό και καταστράφηκαν, και η ειδωλολατρία ξερριζώθηκε από την επισκοπή του. Επίσης, από την επισκοπή του ξερριζώθηκε και η αίρεση του Σαβελλίου από την Άνω Αίγυπτο, ο οποίος δίδασκε ότι ο Πατήρ, ο Υιός και το Άγιο Πνεύμα είναι ένα πρόσωπο.  Όταν ο Διοκλητιανός απαρνήθηκε τον Χριστό, του είπαν ότι ο επίσκοπος Σεραπίων εμπόδιζε με τη διδασκαλία του τη λατρεία των ειδώλων. Ο Διοκλητιανός διέταξε να του φέρουν τον αββά Σεραπίωνα ενώπιόν του. Όταν ο αββάς Σεραπίων έφθασε με τους αυτοκρατορικούς αγγελιαφόρους στην Αλεξάνδρεια, πέρασε τη νύκτα στη φυλακή. Ο πάπας Πέτρος, με τη συνοδεία κληρικών, πήγε να τον δει. Όταν αγκάλιασαν τον άγιο Σεραπίωνα, είδαν το πρόσωπό του να είναι σαν πρόσωπο αγγέλου!  Όταν ο αββάς Σεραπίων προσήλθε ενώπιον του αυτοκράτορα, εκείνος τον υπέβαλε σε πολλών ειδών βασανιστήρια, αλλά ο Κύριος Χριστός τον σήκωνε όρθιο κάθε φορά χωρίς ο άγιος να υποφέρει. Ο αυτοκράτορας, βλέποντας πολλούς ανθρώπους να πιστεύουν εξαιτίας του αγίου Σεραπίωνος, τον έστειλε στον διοικητή της Αρσινόης Αρριανό, ο οποίος τον υπέβαλε εκ νέου σε βασανιστήρια και τον απείλησε με αποκεφαλισμό αν δεν μεταστρεφόταν.  Συνέβη, όταν ο Αρριανός ήταν στην Αλεξάνδρεια, να πάρει μαζί του στο πλοίο τον άγιο Σεραπίωνα. Όταν το πλοίο έφθασε στη Νεχαώ, την πατρίδα του, το πλοίο ακινητοποιήθηκε, και κανείς δεν μπορούσε να το κάνει να κινηθεί. Τότε πήραν τον άγιο από το πλοίο και τον πήγαν στο βόρειο τμήμα της πόλης. Εκεί τον αποκεφάλισαν, και έτσι έλαβε τον στέφανο του μαρτυρίου. Κατόπιν ο λαός της επισκοπής του έφερε το σώμα του στον ναό με μεγάλες τιμές.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ενάτη του μηνός Χατούρ</p>

    <p>1) Το μαρτύριο του αγίου Πέτρου, δεκάτου εβδόμου πάπα Αλεξανδρείας, της «σφραγίδος των μαρτύρων».  2) Το μαρτύριο του αγίου Κλήμεντος, πάπα Ρώμης.</p>

    <p>1) Την ημέρα αυτή μαρτύρησε ο άγιος Πέτρος, δέκατος έβδομος πάπας Αλεξανδρείας, η «σφραγίς των μαρτύρων». Ο πατέρας του λεγόταν Θεοδόσιος και ήταν πρωτοπρεσβύτερος στην Αλεξάνδρεια, και η μητέρα του λεγόταν Σοφία. Το ανδρόγυνο είχε φόβο Θεού, και αρχικά δεν είχε παιδιά.  Κατά την πέμπτη ημέρα του κοπτικού μηνός Αμπίμπ, ημέρα της εορτής των αποστόλων Πέτρου και Παύλου, η μητέρα του πήγε στην εκκλησία, όπου είδε άλλες γυναίκες με τα παιδιά τους. Τότε λυπήθηκε βαθιά και άρχισε να κλαίει. Με πολλά δάκρυα ικέτευσε τον Κύριο Ιησού Χριστό να της χαρίσει ένα παιδί. Την ίδια νύκτα της παρουσιάσθηκαν οι απόστολοι Πέτρος και Παύλος και της είπαν ότι ο Κύριος έκανε δεκτές τις προσευχές της, ότι θα της έδινε έναν γιο και ότι θα έπρεπε να τον ονομάσουν Πέτρο. Οι δύο άγιοι της έδωσαν επίσης την εντολή να πάει στον πατριάρχη να την ευλογήσει. Όταν η Σοφία ξύπνησε, ανέφερε στον σύζυγό της όσα είδε στον ύπνο της και εκείνος χάρηκε πολύ. Ακολούθως η Σοφία πήγε στον πατέρα πατριάρχη και του ανέφερε όσα είχε δει στον ύπνο της και του ζήτησε να προσεύχεται γι’ αυτήν. Εκείνος προσευχήθηκε και την ευλόγησε.  Λίγο μετά γέννησε τον άγιο και τον ονόμασε Πέτρο. Όταν ο Πέτρος έγινε επτά ετών, τον εμπιστεύθηκαν στον πάπα Θεωνά, όπως είχε γίνει και με τον προφήτη Σαμουήλ, και έγινε για τον πάπα σαν παιδί του. Τον έγραψε στη Θεολογική Σχολή, όπου έλαβε κατάλληλη μόρφωση και διέπρεψε στο κήρυγμα και τη διακριτική καθοδήγηση. Μετά τον χειροθέτησε αναγνώστη, κατόπιν διάκονο και, λίγο μετά, ιερέα. Ο Πέτρος βοήθησε πολύ τον πάπα στη διεκπεραίωση των διοικητικών θεμάτων της Εκκλησίας.  Πριν την κοίμησή του, ο πάπας Θεωνάς πρότεινε τον αββά Πέτρο ως διάδοχό του. Με την άνοδο του αββά Πέτρου στον θρόνο της Αποστολικής Έδρας του αγίου Μάρκου, η Εκκλησία καταυγάσθηκε από τις διδαχές του. Συνέβη τότε στην Αντιόχεια ένας από τους υψηλά ιστάμενους να συμφωνήσει με τον αυτοκράτορα Διοκλητιανό να επιστρέψει στην ειδωλολατρία. Ο άνδρας αυτός είχε δύο παιδιά, και εξαιτίας του η μητέρα τους δεν ήθελε να τα βαπτίσει εκεί. Έτσι, τα πήρε μαζί της για την Αλεξάνδρεια. Στο ταξίδι για την Αλεξάνδρεια, υπήρξε σφοδρή θαλασσοταραχή λόγω μιας φοβερής καταιγίδας, και η γυναίκα φοβήθηκε ότι οι δύο της γιοι θα κινδύνευαν να πνιγούν και να πεθάνουν αβάπτιστοι. Έτσι, τους πήρε και τους βούτηξε τρεις φορές στη θάλασσα, λέγοντας: «Εις το όνομα του Πατρός και του Υιού και του Αγίου Πνεύματος». Μετά έσχισε το στήθος της και, με το αίμα που βγήκε, έκανε το σημείο του σταυρού στο μέτωπό τους.  Εντέλει, η θαλασσοταραχή κατέπαυσε, και η γυναίκα έφθασε με ασφάλεια στην Αλέξάνδρεια μαζί με τα παιδιά της. Την ίδια μέρα πήγε να τα βαπτίσει. Ωστόσο, όταν ο πατριάρχης άγιος Πέτρος ξεκινούσε να τα βαπτίσει, ο νερό γινόταν στερεό σαν πέτρα. Αυτό συνέβη τρεις φορές. Όταν τη ρώτησε σχετικά, εκείνη τον ενημέρωσε για όσα έγιναν στη θάλασσα. Ο πατριάρχης θαύμασε και δόξασε τον Θεό λέγοντας: «Αυτό είναι που διακηρύσσει η Εκκλησία, ότι δηλαδή υπάρχει ένα (μόνο) βάπτισμα». Έτσι, το βάπτισμα που τέλεσε η γυναίκα στη θάλασσα έγινε δεκτό από τον Κύριο.  Ακόμη, επί των ημερών του ίδιου πάπα παρουσιάθηκε ο αιρετικός Άρειος, και ο άγιος Πέτρος τον συμβούλευσε επανειλημμένως να μεταστραφεί από τις εσφαλμένες απόψεις του, εκείνος όμως δεν τον άκουσε. Ύστερα από όλα αυτά, τον αφόρισε και τον απέκλεισε από την εκκλησιαστική αδελφότητα.  Ο Άρειος ήλθε σε επαφή με τον ασεβή αυτοκράτορα Μαξιμιανό και του ανέφερε ότι ο πατριάρχης Αλεξανδρείας Πέτρος υποκινούσε τον λαό να μη λατρεύει τα είδωλα. Ο αυτοκράτορας θεώρησε κάτι τέτοιο προσβολή και έστειλε αγγελιαφόρους με τη διαταγή να τον αποκεφαλίσουν. Όταν οι αγγελιαφόροι έφθασαν στην Αλεξάνδρεια, επιτέθηκαν κατά του λαού και κατέστρεψαν πολλές πόλεις της Αιγύπτου· ακόμη, άρπαζαν ό,τι πολύτιμο έβρισκαν, καθώς και τις γυναίκες και τα παιδιά. Συνολικά, φονεύθηκαν περί τις οκτακόσιες σαράντα χιλιάδες: άλλοι με ξίφος, άλλοι από λιμοκτονία και άλλοι στη φυλακή. Μετά επέστρεψαν στην Αλεξάνδρεια, συνέλαβαν τον πατέρα πατριάρχη και τον φυλάκισαν.  Όταν ο λαός έμαθε για τη σύλληψη του ποιμένα του, συγκεντρώθηκε μπροστά από την πύλη της φυλακής και ήθελε να τον σώσει διά της βίας. Ο αξιωματικός που ήταν υπεύθυνος για την εκτέλεση του αγίου ανησύχησε μήπως διαταραχθεί η γενικότερη ειρήνη· έτσι, ανέβαλε την εκτέλεση για την επομένη.  Όταν ο άγιος αντιλήφθηκε τι συνέβαινε, θέλησε να παραδοθεί στον θάνατο χάριν του λαού του, διότι φοβήθηκε για το τι θα μπορούσε να συμβεί στο ποίμνιό του. Ήθελε να κοιμηθεί εν Χριστώ και να βρεθεί μαζί Του, χωρίς να προκαλέσει οποιαδήποτε ενόχληση ή γενικότερα προβλήματα. Έστειλε μήνυμα στον λαό του, με το οποίο τον παρηγορούσε και του συνιστούσε να μείνει εδραίος στην αληθινή πίστη.  Όταν ο ασεβής Άρειος έμαθε ότι ο άγιος Πέτρος ήταν κοντά στο να αναχωρήσει προς Κύριον, με αποτέλεσμα να παραμείνει ο ίδιος στην ακοινωνησία και τον αφορισμό, τον ικέτευσε μέσω των πρωτοπρεσβυτέρων να του δώσει άφεση. Ο άγιος Πέτρος αρνήθηκε κάτι τέτοιο και τους είπε ότι την προηγούμενη νύκτα τού εμφανίσθηκε σε όραμα ο Κύριος Χριστός φορώντας έναν σχισμένο χιτώνα. Τότε ο άγιος Πέτρος Τον ρώτησε: «Κύριέ μου, ποιος σου έσχισε τον χιτώνα;». Και ο Κύριος αποκρίθηκε: «Ο Άρειος έσχισε τον χιτώνα μου, διότι με χώρισε από τον Πατέρα μου. Πρόσεξε, μην τον δεχθείς!».  Ύστερα από αυτό, ο άγιος Πέτρος κάλεσε κρυφά τον αυτοκρατορικό αγγελιαφόρο και τον συμβούλευσε να ανοίξει μια τρύπα στον τοίχο της φυλακής από την πλευρά που δεν υπήρχαν χριστιανοί. Ο αξιωματικός έμεινε κατάπληκτος με τη γενναιότητα του πατέρα και έκανε όπως του υπέδειξε. Τον έβγαλε κρυφά από τη φυλακή και τον πήγε έξω από την πόλη, εκεί που βρισκόταν το μνήμα του ευαγγελιστού Μάρκου, ο οποίος είχε κηρύξει το Ευαγγέλιο στην Αίγυπτο. Εκεί, έπεσε στα γόνατα και ζήτησε από τον Κύριο: «Το αίμα μου που θα χυθεί ας σημάνει το τέλος της ειδωλολατρίας και ας είναι το τελευταίο αίμα που χύνουν οι χριστιανοί». Μια φωνή ήλθε εξ ουρανού, και την άκουσε μια αγία παρθένος που βρισκόταν εκεί κοντά. Η φωνή αυτή έλεγε: «Αμήν. Ας γίνει κατά το θέλημά σου». Όταν ο άγιος τελείωσε την προσευχή, ο δήμιος προχώρησε και του απέκοψε την τιμία κεφαλή.  Το σώμα παρέμεινε εκεί, μέχρι που ο λαός βγήκε από την πόλη τρέχοντας προς το σημείο του μαρτυρίου, μη γνωρίζοντας τι είχε συμβεί. Κατόπιν πήραν το τίμιο σκήνωμα, το έντυσαν με τα πατριαρχικά άμφια και το έβαλαν στον θρόνο του αγίου Μάρκου, επάνω στον οποίο είχε αρνηθεί να καθίσει όσο ζούσε. Συνήθιζε να λέει ότι είδε τη δύναμη του Θεού να κάθεται επί του θρόνου, και έτσι δεν τολμούσε να καθίσει και ο ίδιος.  Κατόπιν τοποθέτησαν το σκήνωμα μαζί με τα σκηνώματα των άλλων αγίων. Ο άγιος Πέτρος παρέμεινε στον θρόνο του αγίου Μάρκου επί έντεκα έτη.   Οι προσευχές του ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Κλήμης, πάπας Ρώμης. Ο άγιος αυτός γεννήθηκε στη Ρώμη από ευγενή πατέρα, μέλος της Συγκλήτου, ονόματι Φαυστίνο. Ο Φαυστίνος μόρφωσε τον γιο του διδάσκοντάς τον την αρχαιοελληνική γραμματεία.  Όταν πήγε ο απόστολος Πέτρος στη Ρώμη και ο Κλήμης άκουσε για τη διδασκαλία του, τον κάλεσε να παρουσιασθεί ενώπιόν του και συζήτησαν μαζί πολλά ζητήματα. Ο απόστολος του εξήγησε την πλάνη της ειδωλολατρίας και του απέδειξε τη θεότητα του Κυρίου Χριστού, στο όνομα του Οποίου κήρυτταν και τελούσαν θαύματα. Ο Κλήμης πίστευσε χάρη σ’ αυτόν, βαπτίσθηκε από τα χέρια του και από εκείνη τημέρα τον ακολούθησε.  Ο άγιος Κλήμης συνέγραψε τον βίο των αποστόλων και όσα συνέβησαν σ’ αυτούς από τα χέρια των βασιλέων και των ηγεμόνων. Σε αυτόν παρέδωσαν οι απόστολοι τα βιβλία των Κανόνων τους. Έγινε αρχιεπίσκοπος Ρώμης κατά τα τελευταία έτη του πρώτου αιώνα μ.Χ. Κήρυξε στην ίδια πόλη και έφερε πολλούς από τους κατοίκους της στη γνώση του Κυρίου Χριστού.   Ο αυτοκράτορας Τραϊανός άκουσε γι’ αυτόν και έδωσε εντολή να τον συλλάβουν και να τον φέρουν ενώπιόν του. Κατόπιν τον διέταξε να προσκυνήσει τα είδωλα και να απαρνηθεί τον Κύριο Χριστό, όμως ο άγιος Κλήμης αρνήθηκε. Επειδή ο αυτοκράτορας φοβήθηκε να τον βασανίσει ενώπιον του λαού της πόλης και ενώπιον της οικογενείας του, τον εξόρισε σε μια πόλη και έγραψε ένα μήνυμα στον διοικητή της, στο οποίο του έλεγε να βασανίσει τον άγιο Κλήμεντα και μετά να τον φονεύσει. Ο διοικητής έδεσε τον λαιμό του αγίου σε μια άγκυρα και τον πέταξε στη θάλασσα. Με τον τρόπο αυτό, ο άγιος παρέδωσε το αγνό πνεύμα του και έλαβε τον στέφανο του μαρτυρίου κατά το έτος 100 μ.Χ.  Ένα έτος μετά την κοίμησή του η θάλασσα υποχώρησε αποκαλύπτοντας το σώμα του, το οποίο φαινόταν στον πάτο της σαν να είναι ζωντανός. Πολλοί έμπαιναν μέσα για ευλογία, και αποφάσισαν να βγάλουν το σκήνωμα από το σημείο εκείνο. Έφεραν μια μαρμάρινη λάρνακα και τοποθέτησαν μέσα της το σκήνωμα, όταν όμως πήγαν να το βγάλουν έξω από τη θάλασσα, δεν μπορούσαν να το μετακινήσουν. Τότε κατάλαβαν ότι ο άγιος δεν ήθελε να φύγει από εκεί· έτσι, άφησαν το σκήνωμα στη θέση του και έφυγαν.  Κάθε χρόνο κατά την ημέρα της εορτής του η θάλασσα υποχωρούσε, και οι παριστάμενοι έμπαιναν και έπαιρναν την ευλογία του. Πολλοί ταξίδευαν συχνά για να δουν το θαύμα αυτό.  Ανάμεσα στα πολλά θαύματα που γράφηκαν γι’ αυτόν είναι και το εξής: Κάποια χρονιά οι επισκέπτες μπήκαν στη θάλασσα για να πάρουν την ευλογία του και, φεύγοντας, ξέχασαν ένα μικρό παιδί που ήταν πίσω από τη λάρνακα του αγίου. Αυτό συνέβη σύμφωνα με το θέλημα του Κυρίου Χριστού, ώστε να φανερωθεί η τιμή που επιφυλάσσεται για τους αγαπημένους Του και η χάρη που λαμβάνουν από Αυτόν. Όταν οι γονείς του παιδιού θυμήθηκαν το παιδί τους, γύρισαν στη θάλασσα, αλλά βρήκαν το νερό να έχει καλύψει τη λάρνακα. Τότε συμπέραναν ότι το παιδί τους θα πρέπει να είναι νεκρό και να το έχουν καταβροχθίσει τα θηρία της θάλασσας. Έκλαψαν για το παιδί τους και τίμησαν τη μνήμη του κατά το έθιμο. Το επόμενο έτος, όταν η θάλασσα υποχώρησε, οι πιστοί μπήκαν, όπως ήταν συνήθεια, και εξεπλάγησαν όταν βρήκαν το παιδί να είναι ζωντανό. Το ρώτησαν πώς εξακολουθούσε να ζει και τι έτρωγε για να συντηρηθεί. Το παιδί τούς απάντησε: «Ο άγιος μου έδινε να φάω και να πιω, και με προστάτευε από τα θηρία της θάλασσας». Δόξασαν τον Κύριο Χριστό, ο Οποίος δοξάζεται με όλους τους αγίους Του.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα τριακοστή του μηνός Χατούρ</p>

    <p>1) Η κοίμηση του αγίου Ακακίου, πατριάρχου Κωνσταντινουπόλεως.  2) Το μαρτύριο του αγίου Μακαρίου.  3) Ο καθαγιασμός του ναού των αγίων Κοσμά, Δαμιανού, των αδελφών τους και της μητέρας τους.</p>

    <p>1) Την ημέρα αυτή κοιμήθηκε ο άγιος Ακάκιος, πατριάρχης Κωνσταντινουπόλεως. Ήταν πολύ καλά ενημερωμένος στα ιερά βιβλία και βαθύς γνώστης τους, και ήταν ειδικός στο να εξηγεί τα μυστήριά τους. Έτσι, χειροτονήθηκε περέας στην Εκκλησία της Κωνσταντινουπόλεως.  Όταν συγκλήθηκε η Σύνοδος της Χαλκηδόνος, αρνήθηκε να παρακολουθήσει τις εργασίες της και, όταν τον κάλεσαν για να ακούσουν τη γνώμη του, δεν πήγε, προφασιζόμενος ασθένεια. Είχε βαθιά λυπηθεί για τις δοκιμασίες που αντιμετώπιζε ο άγιος Διόσκορος, κάτι που είχε γνωστοποιήσει στον στενό του κύκλο και στους ανθρώπους που εμπιστευόταν: τους χριστιανούς κυβερνήτες και αξιωματούχους που γνώριζε ότι είναι αφοσιωμένοι και πιστοί ορθόδοξοι. Ευχαρίστησε τον Κύριο που δεν πήρε μέρος στις εργασίες της Συνόδου αυτής.  Όταν κοιμήθηκε ο πατριάρχης Κωνσταντινουπόλεως Ανατόλιος, ο Ακάκιος εξελέγη διάδοχός του από τους πιστούς αξιωματούχους και τους φωτισμένους κυβερνητικούς επισήμους. Ο άγιος Ακάκιος αγωνίσθηκε με επιμέλεια να αποτρέψει τη διαίρεση και την εχθρότητα που είχε φωλιάσει στην Εκκλησία. Όταν διαπίστωσε ότι η πνευματική ασθένεια είχε πλέον ριζώσει βαθιά και ήταν δύσκολο να νικηθεί, θεώρησε ότι αυτό που έπρεπε να κάνει ήταν να αφοσιωθεί στη σωτηρία της ψυχής του.  Έστειλε επιστολή στον άγιο πατέρα αββά Πέτρο, πάπα Αλεξανδρείας, στην οποία ομολογούσε την αληθινή πίστη, την οποία έμαθε και έλαβε από τους αγίους πατέρες αββά Κύριλλο και αββά Διόσκορο. Την επιστολή αυτή ακολούθησαν πολλές άλλες,στις οποίες ζητούσε από τον πάπα Αλεξανδρείας να τον δεχθεί σε κοινωνία. Ο πάπας Αλεξανδρείας απάντησε σε όλες τις επιστολές και κατόπιν έγραψε μία καθολική επιστολή, την οποία του απέστειλε με τρεις επισκόπους. Οι παπικοί απεσταλμένοι πήγαν μέχρι την Κωνσταντινούπολη μεταμφιεσμένοι και άλλαξαν την ενδυμασία τους όταν εισήλθαν στην πόλη, όπου συναντήθηκαν με τον Ακάκιο, ο οποίος τους δέχθηκε με μεγάλες τιμές, παρέλαβε από αυτούς την επιστολή και την ανέγνωσε στους φίλους του, τους ορθοδόξους ευγενείς της πόλεως. Όλοι την αποδέχθηκαν, συμφώνησαν μαζί του και ομολόγησαν την αληθινή πίστη. Μετά συνέγραψε ενώπιόν τους επιστολή, στην οποία αποδεχόταν την πίστη του αββά Διοσκόρου, του αββά Τιμοθέου και του αββά Πέτρου, και ομολογούσε την ορθότητα της πίστεώς τους.  Κατόπιν συνόδευσε τους τρεις επισκόπους κατά την επίσκεψή τους σε κάποιες μονές, όπου συλλειτούργησαν και κοινώνησαν των Αχράντων Μυστηρίων. Ύστερα οι επίσκοποι αντάλλαξαν ευλογίες μαζί του, παρέλαβαν την επιστολή και, όταν επέστρεψαν, την παρέδωσαν στον αββά Πέτρο. Τον ενημέρωσαν για την κοινωνία τους με τον αββά Ακάκιο και ότι συλλειτούργησαν μαζί του. Ο αββάς Πέτρος αποδέχθηκε την επιστολή και έδωσε εντολή να μνημονεύεται ο αββάς Ακάκιος στις λειτουργίες και τις προσευχές της Κοπτικής Εκκλησίας.  Όταν τα νέα έφθασαν στους επισκόπους της Ρώμης, αυτοί εξόρισαν τον άγιο Ακάκιο από την Κωνσταντινούπολη. Έμεινε στην εξορία μέχρι την εν ειρήνη κοίμησή του, παραμένοντας πάντοτε πιστός στην ορθόδοξη πίστη του.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου μάρτυρος Μακαρίου.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα τελούμε τη μνήμη του καθαγιασμού του ναού των αγίων Κοσμά, Δαμιανού, των αδελφών τους Ανθίμου, Λεοντίου και Ευπρεπίου, και της μητέρας τους Θεοδότης.   Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>









    <p>Ο ΕΥΛΟΓΗΜΕΝΟΣ ΜΗΝΑΣ ΚΙΑΧΚ</p>

    <p>Ημέρα πρώτη του μηνός Κιάχκ</p>

    <p>1) Η κοίμηση του αγίου Πέτρου Ελ-Ραχάουϊ, επισκόπου Γάζης.  2) Ο καθαγιασμός του ναού του αγίου αββά Σενούντα.</p>

    <p>1) Την ημέρα αυτή κοιμήθηκε ο άγιος Πέτρος Ελ-Ραχάουϊ (ο Ιβηρίτης), επίσκοπος Γάζης, ο οποίος γεννήθηκε το 409 μ.Χ. στην πόλη Ραχά (Έδεσσα) από αριστοκρατική οικογένεια. Όταν ήταν είκοσι ετών, οι γονείς του τον εμπιστεύθηκαν στον αυτοκράτορα Θεοδόσιο Β΄, για να γίνει ένας από τους ακολούθους του. Εκείνος όμως, καθώς είχε εγκαταλείψει τον κόσμο και τη δόξα του, αφοσιώθηκε στην άσκηση και τη λατρεία όσο ζούσε στα αυτοκρατορικά ανάκτορα. Είχε μαζί του τεμάχια από τα λείψανα των αγίων μαρτύρων της Περσίας.  Ο αββάς Πέτρος άφησε την αυτοκρατορική αυλή και έγινε μοναχός, Αγωνίσθηκε σκληρά στον πνευματικό του αγώνα. Λίγο αργότερα, χειροτονήθηκε παρά τη θέλησή του επίσκοπος Γάζης και περιχώρων. Λέγεται ότι κατά την πρώτη του Θεία Λειτουργία έρρευσε αίμα από το καθαγιασμένο Σώμα και γέμισε το άγιο δισκάριο.  Ο αββάς Πέτρος έκανε ανακομιδή του σκηνώματος του αγίου Ιακώβου του ακρωτηριασμένου και το απέθεσε σε μονή της πόλεως Ραχά. Όταν ο χαλκηδόνιος αυτοκράτορας Μαρκιανός κίνησε διωγμό κατά των ορθοδόξων επισκόπων, ο αββάς Πέτρος πήρε το σκήνωμα του αγίου Ιακώβου και πήγε στην Αίγυπτο, όπου έμεινε σε κάποια μονή στο Ελ-Μπαχνασά. Εκεί συνάντησε τον άγιο άνδρα αββά Ησαΐα τον Αιγύπτιο.  Όταν ολοκληρώθηκε η βασιλεία του αυτοκράτορα Μαρκιανού, ο αββάς Πέτρος γύρισε στη γη της Παλαιστίνης και συνέχισε να στηρίζει τους πιστούς.  Μια μέρα, κατά τη διάρκεια της Θείας Λειτουργίας, λίγοι από τους ανθρώπους που βρίσκονταν στην εκκλησία μιλούσαν μεταξύ τους για γήινα θέματα και είχε αποσπασθεί η προσοχή τους από το άκουσμα των ευχών. Άγγελος Κυρίου εμφανίστηκε στον άγιο Πέτρο και τον επιτίμησε επειδή δεν επέπληξε εκείνους που μιλούσαν στην εκκλησία.  Ο αυτοκράτορας Ζήνων άκουσε γι’ αυτόν και επιθυμούσε να τον δει, αλλά δεν μπορούσε να πραγματοποιήσει κάτι τέτοιο επειδή ο αββάς Πέτρος δεν ήθελε τη δόξα του κόσμου τούτου. Ο αββάς Πέτρος πήγε στην Γκαούρ, που βρισκόταν στην Παλαιστίνη μεταξύ Ιερουσαλήμ και Δαμασκού. Την ημέρα της εορτής του αγίου Πέτρου, δεκάτου εβδόμου πάπα Αλεξανδρείας, ο αββάς Πέτρος τέλεσε τη Θεία Λειτουργία, κατά τη διάρκεια της οποίας ο άγιος Πέτρος τού εμφανίστηκε και του είπε: «Ο Κύριος Χριστός σε καλεί να είσαι μαζί μας». Ο αββάς Πέτρος, αφού σύναξε τους πιστούς, τους έδωσε την εντολή να μείνουν εδραίοι στην ορθόδοξη πίστη· κατόπιν άπλωσε το χέρι του και παρέδωσε την ψυχή του στα χέρια του Κυρίου.  Οι προσευχές του ας είναι μαζί μας. Αμήν  2) Την αυτή ημέρα τελείται η ανάμνηση του καθαγιασμού του ναού του μεγάλου αγίου αββά Σενούντα του αρχιμανδρίτου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δευτέρα του μηνός Κιάχκ</p>

    <p>1) Η κοίμηση του αγίου αββά Ωρ του μοναχού.</p>

    <p>1) Την ημέρα αυτή κοιμήθηκε ο άγιος αββάς Ωρ ο μοναχός, ο οποίος ήταν από την πόλη Αμπράχτ, της περιφερείας Ασμουνεΐν. Ήταν ένας εκλεκτός μοναχός, που ξεπέρασε πολλούς αγίους στην αφοσίωσή του προς τον Θεό. Αγάπησε τον μονήρη βίο, γι’ αυτό και έζησε στη μόνωση της ερήμου. Ο σατανάς τον φθόνησε· έτσι, εμφανίστηκε στον αββά Ωρ και του είπε: «Στην έρημο μπορείς να με υποτάξεις επειδή είσαι μόνος σου εδώ· εάν όμως γενναίος, πήγαινε στην Αλεξάνδρεια και θα σε βάλω σε πειρασμό εκεί». Όταν ο αββάς Ωρ τα άκουσε αυτά, σηκώθηκε αμέσως και πήγε στην Αλεξάνδρεια. Παρέμεινε εκεί για κάποιο χρονικό διάστημα παρέχοντας νερό στους φυλακισμένους και τους εγκλείστους.  Μια μέρα που κάλπαζαν άλογα στο κέντρο της πόλης, ένα από αυτά χτύπησε ένα παιδί προκαλώντας του ακαριαίο θάνατο. Ο άγιος αββάς Ωρ έτυχε να βρίσκεται εκεί που σκοτώθηκε το παιδί. Ο σατανάς εισήλθε στις καρδιές κάποιων που στέκονταν γύρω εκεί και τους έκανε να κραυγάσουν: «Ο φονιάς αυτού του παιδιού είναι εκείνος ο γέρος μοναχός». Αρκετοί άνθρωποι που περνούσαν από εκεί το άκουσαν αυτό· μαζεύτηκαν γύρω από τον αββά Ωρ και τον λοιδορούσαν. Ο άγιος αββάς Ωρ δεν ταράχθηκε. Πήρε το παιδί στα χέρια του προσευχόμενος στον Κύριο Χριστό καρδιακά· έπειτα έκανε το σημείο του τιμίου σταυρού επάνω στο παιδί. Η ψυχή του παιδιού επέστρεψε σε αυτό, και ο αββάς Ωρ παρέδωσε το παιδί στους γονείς του.  Οι άνθρωποι που στέκονταν γύρω θαύμασαν και δόξασαν τον Θεό, και στράφηκαν με την καρδιά και τη διάνοιά τους προς τον αββά Ωρ. Από τον φόβο της ματαιοδοξίας, δραπέτευσε στην έρημο και έμεινε σε μία από τις εκεί μονές για το υπόλοιπο της ζωής του. Όταν πλησίαζε η αναχώρησή του από τον μάταιο τούτο κόσμο, είδε χορό αγίων να τον καλεί, κάτι που τον έκανε να αγαλλιάσει. Κάλεσε τους υποτακτικούς του, τους έδωσε την εντολή να μείνουν σταθεροί στη στενή οδό της ασκητικής ζωής, και τους είπε ότι επίκειται η αναχώρησή του προς τον Κύριο Χριστό. Εκείνοι λυπήθηκαν βαθιά για την επερχόμενη κοίμησή του και συνειδητοποίησαν ότι, χωρίς αυτόν, θα έμεναν ορφανοί. Μετά από σύντομη ασθένεια, παρέδωσε την ψυχή του στα χέρια του Κυρίου.  Οι προσευχές του είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα τρίτη του μηνός Κιάχκ</p>

    <p>1) Τα Εισόδια της Θεοτόκου στον Ναό των Ιεροσολύμων.</p>

    <p>1) Την ημέρα αυτή τελούμε τη μνήμη των Εισοδίων της Δεσποίνης ημών Θεοτόκου, της Αειπαρθένου Μαρίας, στον Ναό των Ιεροσολύμων όταν ήταν τριών ετών, καθώς ήταν αφιερωμένη στον Θεό. Η μητέρα της Άννα αρχικά ήταν άτεκνη. Οι γυναίκες που πήγαιναν στον Ναό την απέφευγαν. Ήταν βαθιά λυπημένη, όπως και ο σύζυγός της Ιωακείμ, ένας ευλογημένος πρεσβύτης. Η Άννα προσευχόταν θερμά στον Θεό και με συντετριμμένη καρδιά Τού έλεγε: «Εάν μου δώσεις, Κύριε, καρπό κοιλίας, θα αφιερώσω το παιδί στον άγιο Ναό Σου». Ο Θεός απάντησε στις προσευχές της, και η Άννα έφερε στον κόσμο την πάναγνο αγία, δίνοντάς της το όνομα Μαρία.  Η Άννα, αφού ανέθρεψε κοντά της την αγία κόρη για τα τρία πρώτα της έτη, μετά την οδήγησε στον Ναό για να ζήσει εκεί μαζί με τις παρθένους. Η Παναγία έμεινε στο ιερό επί δώδεκα έτη. Λάμβανε τροφή από τα χέρια των αγγέλων μέχρι που ήλθε στον κόσμο ο Κύριός μας Χριστός και σαρκώθηκε από αυτήν, την εκλεκτή απ’ όλες τις γυναίκες.  Όταν η Μαρία συμπλήρωσε δώδεκα έτη στο ιερό, οι ιερείς έκαναν συμβούλιο γι’ αυτήν, ώστε να την εμπιστευτούν σε κάποιον που θα την προστάτευε, καθώς ήταν αφιερωμένη στον Θεό και δεν επιτρεπόταν να την κρατήσουν στον Ναό μετά την ηλικία αυτή. Αποφάσισαν να την αρραβωνιάσουν με έναν άνδρα που θα τη πρόσεχε και θα τη φρόντιζε.  Συγκέντρωσαν για τον σκοπό αυτό δώδεκα δικαίους άνδρες από τον οίκο Δαυΐδ της φυλής Ιούδα, ώστε να δώσουν τη Μαρία σε έναν από αυτούς. Όταν έβαλαν τις ράβδους τους στο ιερό, ένα περιστέρι πέταξε και στάθηκε επάνω από τη ράβδο του Ιωσήφ του ξυλουργού, που ήταν άνδρας δίκαιος. Έτσι, κατάλαβαν ότι αυτό ήταν το θέλημα του Θεού.  Ο Ιωσήφ έλαβε την αγία παρθένο Μαρία και έζησαν μαζί έως ότου ο αρχάγγελος Γαβριήλ της παρουσιάσθηκε και της ευαγγελίσθηκε ότι ο Υιός του Θεού επρόκειτο να σαρκωθεί από αυτήν, για τη σωτηρία του Αδάμ και των απογόνων του.  Οι πρεσβείες της ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα τετάρτη του μηνός Κιάχκ</p>

    <p>1) Το μαρτύριο του αγίου αποστόλου Ανδρέου, αδελφού του αγίου αποστόλου Πέτρου.</p>

    <p>1) Την ημέρα αυτή μαρτύρησε ο άγιος απόστολος Ανδρέας, αδελφός του αγίου αποστόλου Πέτρου. Στον απόστολο Ανδρέα ανατέθηκε η αποστολή να πάει στην πόλη Λύδδα και στο Κουρδιστάν. Εισήλθε στη Λύδδα, όπου πολλοί από τους κατοίκους είχαν ήδη πιστεύσει από τα χέρια του αποστόλου Πέτρου. Ο Ανδρέας συνοδευόταν από τον μαθητή του Φιλήμονα, ο οποίος είχε γλυκιά φωνή και ήταν καλός αναγνώστης. Ο απόστολος Ανδρέας έδωσε εντολή στον Φιλήμονα να ανεβεί στον άμβωνα και να αναγνώσει.  Όταν οι ιερείς των ειδώλων άκουσαν για την άφιξη του αποστόλου Ανδρέα, οπλίσθηκαν και πήγαν στην εκκλησία. Στάθηκαν έξω από την εκκλησία περιμένοντας να ακούσουν εάν αναθεμάτιζε τους θεούς τους ή όχι. Άκουσαν λοιπόν τον Φιλήμονα να αναγινώσκει τους εξής λόγους του προφήτου Δαυΐδ: «Τα είδωλά τους είναι από ασήμι και χρυσό, έργα χειρών ανθρώπων. Έχουν στόμα, αλλά δεν μιλούν· έχουν μάτια, αλλά δεν βλέπουν. Έχουν αυτιά, αλλά δεν ακούν· έχουν μύτη, αλλά δεν μυρίζουν. Έχουν χέρια, αλλά δεν αγγίζουν· έχουν πόδια, αλλά δεν βαδίζουν, ούτε βγάζουν φωνή από τον λάρυγγά τους. Όμοιοι με τα είδωλα είναι όσοι τα φτιάχνουν και όλοι όσοι πιστεύουν σ’ αυτά» (Ψαλμοί 114 [113] :12-16).  Οι καρδιές τους αγαλλίασαν από τη γλυκιά φωνή του και τα αισθήματά τους απαλύνθηκαν. Εισήλθαν στην εκκλησία και έπεσαν στα πόδια του αποστόλου Ανδρέα. Εκείνος τους κήρυξε και πίστευσαν στον Κύριο Χριστό. Κατόπιν τους βάπτισε τους ίδιους και όσους άλλους λάτρευαν τα είδωλα. Μετά ο απόστολος Ανδρέας τους άφησε και πήγε στο Κουρδιστάν, και συγκεκριμένα στις πόλεις Άξις, Αρέγνα και Χαιρεφόρα, για να κηρύξει εκεί.  Επίσης, πήγε με τον άγιο απόστολο Βαρθολομαίο στην πόλη Ασρηνό, της οποίας οι κάτοικοι ήταν μοχθηροί και δεν γνώριζαν τον Θεό. Οι δύο απόστολοι άρχισαν να τους κηρύττουν και να τους διδάσκουν, έως ότου οδήγησαν πολλούς από αυτούς στη γνώση του Θεού, λόγω των σημείων και θαυμάτων που τελούσαν ενώπιόν τους. Όσοι δεν πίστευσαν έκαναν συνωμοσία κατά του αποστόλου Ανδρέα. Έστειλαν ανθρώπους τους ώστε, όταν θα έφθανε, να του επιτεθούν και να τον σκοτώσουν. Όταν όμως οι απεσταλμένοι τους πήγαν στον άγιο Ανδρέα και άκουσαν την ανυπόκριτη διδασκαλία του και είδαν το πρόσωπό του να λάμπει, πίστευσαν στον Κύριό μας Χριστό και δεν επέστρεψαν σ’ εκείνους που τους είχαν στείλει. ΄Οσοιι δεν είχαν πιστεύσει αποφάσισαν να πάνε και να τον κάψουν. Όταν συγκεντρώθηκαν γύρω του για να πράξουν αυτό που είχαν κατά νουν, ο απόστολος προσευχήθηκε στον Κύριο, και αμέσως έπεσε φωτιά από τον ουρανό και τους περικύκλωσε. Εκείνοι κατατρόμαξαν και στη συνέχεια πίστευσαν.  Η φήμη του αγίου αποστόλου Ανδρέα εξαπλώθηκε σε όλες αυτές τις χώρες και πολλοί πίστευσαν στον Κύριο. Ωστόσο, οι ιερείς των ειδώλων δεν έπαυσαν να τον καταδιώκουν για να τον σκοτώσουν. Μαζεύτηκαν λοιπόν και κινήθηκαν εναντίον του· τον έδεσαν και τον κτύπησαν ανελέητα. Αφού τον έσυραν γυμνό γύρω στην πόλη, τον πέταξαν στη φυλακή, με σκοπό να τον σταυρώσουν την επομένη. Συνήθιζαν να λιθοβολούν εκείνους που επρόκειτο να θανατωθούν με σταύρωση. Ο απόστολος όλη τη νύκτα προσευχόταν στον Θεό. Ο Κύριος Χριστός τού εμφανίσθηκε και τον ενίσχυσε λέγοντας: «Μη φοβάσαι και μην ανησυχείς, διότι η ώρα της αναχώρησής σου από τον κόσμο τούτο είναι κοντά». Του έδωσε την ειρήνη του και χάθηκε από τα μάτια του. Η ψυχή του αγ. Ανδρέα αγαλλίασε για όσα είδε.  Την επομένη τον κρέμασαν επάνω σ’ ένα δέντρο και τον λιθοβόλησαν έως ότου παρέδωσε το πνεύμα. Κάποιοι πιστοί ήλθαν και πήραν το άγιο σκήνωμά του και το ενταφίασαν κρυφά με μεγάλη τιμή. Από το σκήνωμά του τελέσθηκαν πολλά σημεία και θαύματα.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα πέμπτη του μηνός Κιάχκ</p>

    <p>1) Η κοίμηση του προφήτου Ναούμ.  2) Το μαρτύριο του αγίου Βίκτωρος.  3) Το μαρτύριο του αγίου Ισιδώρου.</p>

    <p>1) Την ημέρα αυτή τελείται η μνήμη του δικαίου προφήτου Ναούμ, ενός από τους δώδεκα ελάσσονες (μικρούς) προφήτες. Γεννήθηκε στο χωριό Ελκεσέμ, ένα από τα χωριά της Γαλιλαίας. Ήταν από τη φυλή του Συμεών. Μεταξύ των προφητών, ήταν ο δέκατος έκτος από τον Μωυσή. Προφήτευσε κατά τις ημέρες του Αμασίου, υιού τού Ιωάς, και τις ημέρες του υιού του Αμασίου, του Αζαρίου.  Ο προφήτης Ναούμ επιτίμησε τους υιούς Ισραήλ για τη λατρεία τους στα είδωλα, και τους αποκάλυψε ότι ο Ύψιστος Θεός, παρότι είναι οικτίρμων και πλούσιος στα ελέη, είναι και Θεός ζηλότυπος, ο Οποίος θα εκδικηθεί τους αντιπάλους Του. Ακόμη, προφήτευσε για το κήρυγμα του Ευαγγελίου και τους αποστόλους που θα το κήρυτταν, λέγοντας: «Ιδού, επάνω στα βουνά είναι τα πόδια εκείνου που ευαγγελίζεται, και κηρύσσει την ειρήνη…» (Ναούμ 2:1).  Ο Ναούμ προφήτευσε την καταστροφή που θα ερχόταν επί της Νινευή. Η προφητεία του εκπληρώθηκε όταν ο Θεός έστειλε σεισμό και φωτιά, που κατέστρεψαν και έκαψαν τους ανθρώπους εκείνους που αποστράφηκαν την οδό της δικαιοσύνης και εργάσθηκαν την αμαρτία. Όσο για εκείνους που έμειναν στην ορθή οδό, δεν τους συνέβη κανένα κακό και έμειναν αλώβητοι.  Όταν ολοκληρώθηκε ο κύκλος της ζωής του, μιας ζωής ευάρεστης στον Θεό, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Βίκτωρ, ο οποίος γεννήθηκε σε μια κωμόπολη της επαρχίας Ασσιούτ, ανατολικά του Νείλου. Όταν μεγάλωσε, κατατάχθηκε στον στρατό και τοποθετήθηκε ως στρατιώτης στην πόλη Σάου.  Εκείνον τον καιρό εξεδόθη το διάταγμα του Διοκλητιανού για να λατρεύονται τα είδωλα και να προσφέρεται θυμίαμα σ’ αυτά. Όταν ο άγιος Βίκτωρ αρνήθηκε να λατρεύσει τα είδωλα, ο διοικητής της Σάου τον κάλεσε και προσπάθησε να τον καλοπιάσει, αλλά όταν τελικά απέτυχε να τον μεταπείσει, τον έρριξε στη φυλακή. Οι γονείς του ήλθαν και τον εμψύχωσαν ώστε να αντιμετωπίσει το μαρτύριο.  Ακόμη μία φορά ο διοικητής τον έβγαλε από τη φυλακή και τον έφερε ενώπιόν του διατάσσοντάς τον να προσκυνήσει τα είδωλα, αλλά ο άγιος Βίκτωρ αρνήθηκε. Καθώς λοιπόν ο διοικητής απέτυχε να τον κάνει να αρνηθεί την πίστη του στον Κύριο Χριστό, εξοργίσθηκε. Με τη συνοδεία μερικών στρατιωτών έστειλε τον άγιο στον διοικητή της επαρχίας Ασσιούτ, μαζί με ένα μήνυμα στο οποίο τον ενημέρωνε για ό,τι είχε συμβεί.  Όταν ο διοικητής της Ασσιούτ διάβασε το μήνυμα, κάλεσε τον Βίκτωρα. Όταν ο Βίκτωρ προσήλθε ενώπιόν του, ο διοικητής τον ρώτησε: «Γιατί απείθησες στον διοικητή της Σάου; Πρόσεξε: Εάν με ακούσεις, θα απολαύσεις μεγάλες τιμές και θα γράψω στον αυτοκράτορα να σε τοποθετήσει δοιοκητή σε μία από τις πόλεις». Ο άγιος κραύγασε όσο μπορούσε δυνατότερα λέγοντας: «Οι βασιλείες του κόσμου παρέρχονται, ο χρυσός αφανίζεται, το ύφασμα φθείρεται, η ωραιότητα του σώματος θα φύγει, θα γίνει τροφή για τα σκουλήκια και θα χαθεί μέσα στους τάφους· επομένως, δεν θα αφήσω τον Κύριό μου Ιησού Χριστό, ποιητή ουρανού και γης, που προνοεί για τα πάντα, για να προσκυνήσω είδωλα φτιαγμένα από πέτρα, που είναι κατοικητήρια δαιμόνων».  Εξαγριωμένος ο διοικητής, διέταξε να δέσουν τον άγιο σε ουρές αλόγων ώστε να σέρνεται στο έδαφος στο χωριό Υψιδία. Εκεί, του ζήτησαν και πάλι να προσκυνήσει τα είδωλα, εκείνος όμως αρνήθηκε. Ο διοικητής διέταξε να τον φονεύσουν ρίχνοντάς τον μέσα σε βραστό νερό στο χωριό Μοσά. ανατολικά του χωριού Υψιδία.  Όταν τον πήγαν εκεί, ο Βίκτωρ ζήτησε από τους στρατιώτες να περιμένουν λίγο για να προσευχηθεί. Άπλωσε λοιπόν τα χέρια του και προσευχήθηκε στον Κύριο. Άγγελος Κυρίου του εμφανίσθηκε και του υποσχέθηκε μεγάλες επαγγελίες, και την αιώνια μακαριότητα στη Βασιλεία των Ουρανών. Κατόπιν ο άγιος Βίκτωρ κοίταξε τους στρατιώτες και τους είπε: «Ολοκληρώστε ό,τι έχετε διαταχθεί να κάνετε». Εκείνοι τον έδεσαν και τον έρριξαν σε βραστό νερό. Ο άγιος υπέμεινε έως τέλους, φέροντας εις πέρας τον αγώνα του, και έλαβε τον στέφανο της ουρανίου βασιλείας.  Μερικοί χριστιανοί πήραν κρυφά το σκήνωμά του και το έκρυψαν μέχρι το τέλος της βασιλείας του Διοκλητιανού. Όταν αργότερα ήλθε στο φως, όσοι το είδαν πιστοποίησαν ότι βρέθηκε ακέραιο, χωρίς να έχει καεί ούτε μία του τρίχα, και ότι έκειτο ειρηνικά όπως ενός ανθρώπου που κοιμάται.  Έκτισαν λοιπόν προς τιμήν του αγίου Βίκτωρος μεγάλο ναό, που υπάρχει ακόμα στο χωριό Μοσά της επαρχίας Ασσιούτ. Πολλά σημεία και θαύματα τελέσθηκαν και τελούνται μέχρι σήμερα διά του σκηνώματός του.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα τελείται η μνήμη του μαρτυρίου του αγίου Ισιδώρου.  Οι προσευχές του είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα έκτη του μηνός Κιάχκ</p>

    <p>1) Η κοίμηση του αγίου Αβραάμ Εμπν-Ζαραά, εξηκοστού δευτέρου πάπα Αλεξανδρείας.  2) Η κοίμηση του αγίου Ανατολίου.</p>

    <p>1) Την ημέρα αυτή κατά το έτος 970 μ.Χ. κοιμήθηκε ο άγιος Αβραάμ, εξηκοστός δεύτερος πάπας Αλεξανδρείας. Ο πατέρας αυτός, ο οποίος ονομαζόταν Εμπν-Ζαραά ο Σύρος, καταγόταν από χριστιανούς της Ανατολής. Ήταν πλούσιος έμπορος που επισκεπτόταν συχνά την Αίγυπτο, όπου τελικά και εγκαταστάθηκε.  Είχε ευλογηθεί από τον Θεό με πολλές αρετές, συμπεριλαμβανομένης και της ευσπλαχνίας προς τους ενδεείς. Η φήμη της δικαιοκρισίς και της μορφώσεώς του ήταν ευρέως διαδεδομένη. Όταν χήρευσε ο πατριαρχικός θρόνος, οι επίσκοποι και οι εγνωσμένης αξίας γέροντες συμφώνησαν από κοινού να τον εκλέξουν πατριάρχη. Όταν κάθισε στον θρόνο της Αποστολικής Έδρας του αγίου Μάρκου, μοίρασε όλη του την περιουσία στους πτωχούς και τους ενδεείς.  Επί των ημερών του αγίου Αβραάμ, ο Κόπτης αξιωματούχος Κοσμάς Εμπν-Μηνά διορίστηκε διοικητής της Παλαιστίνης. Προτού αναχωρήσει για τη νέα του θέση, εμπιστεύθηκε εκατό χιλιάδες δηνάρια στον πατέρα πατριάρχη, ζητώντας του να τα κρατήσει μέχρι την επιστροφή του. Του ζήτησε ακόμη, σε περίπτωση που αποβίωνε στην Παλαιστίνη, να τα μοιράσει στους πτωχούς, τους ενδεείς, τις εκκλησίες και τις μονές. Όταν η Συρία και η Παλαιστίνη έπεσαν στα χέρια του Χάφκτιν Κορμάτι και τα νέα έφθασαν στον πατριάρχη, εκείνος υπέθεσε ότι ο Κοσμάς είχε πεθάνει. Μοίρασε λοιπόν τα χρήματα του Κοσμά σύμφωνα με τις οδηγίες του. Όμως, ο Κοσμάς, έχοντας σωθεί από τον θάνατο, επέστρεψε στην Αίγυπτο. Όταν ο πατέρας πατριάρχης τού είπε τι είχε κάνει τα χρήματα, ο Κοσμάς έγινε πανευτυχής από χαρά.  Μεταξύ των επιτευγμάτων του ήταν και η κατάργηση ορισμένων εσφαλμένων και φαύλων συνηθειών. Έτσι λοιπόν προσπαθούσε να αποτρέψει, και στο τέλος αφόριζε, όποιον δωροδοκείτο από κάποιον άλλο με σκοπό την απόκτηση θέσης κληρικού. Επίσης, απαγόρευσε με αποφασιστικότητα την κατοχή παλλακίδων (ερωμένων). Όταν όσοι συνήθιζαν κάτι τέτοιο μάθαιναν την εντολή του, καταλαμβάνονταν από φόβο Θεού, γιατί φοβούνταν επίσης ότι ο πατριάρχης θα τους αφόριζε.  Άφηναν ελεύθερες λοιπόν όλες τις παλλακίδες τους και πήγαιναν στον πατριάρχη μετανοημένοι, εκτός από έναν από τους πλουσίους της χώρας. Αυτός δεν είχε φόβο Θεού ούτε έλαβε σοβαρά υπόψιν του το γεγονός ότι ο πατέρας αυτός, ο οποίος τον είχε επιπλήξει κατ’ επανάληψιν και ήταν πολύ μακρόθυμος μαζί του, θα τον αφόριζε. Δεν μεταστρεφόταν από τον κακό δρόμο του και δεν φοβόταν την οργή του Θεού. Παρά τη στάση του πλουσίου, ο πατέρας δεν σταματούσε να τον διδάσκει και να τον επιπλήττει. Όχι μόνον αυτό, αλλά επιπλέον ταπείνωσε εαυτόν, όπως ο Χριστός, ο διδάσκαλός του, και πήγε στο σπίτι του πλουσίου. Όταν εκείνος έμαθε ότι ο πατριάρχης ερχόταν στο σπίτι του, έκλεισε την πόρτα και αρνείτο να τον αφήσει να εισέλθει. Ο πατέρας έμεινε όρθιος επί δύο ώρες μπροστά στην πόρτα και χτυπούσε για να του ανοίξει, αλλά ο πλούσιος ούτε του άνοιγε ούτε του απαντούσε. Ο πατέρας συνειδητοποίησε ότι ο αξιοθρήνητος αυτός άνθρωπος είχε χωριστεί εκούσια από το ποίμνιο του Χριστού και είχε γίνει πλέον ένα μολυσμένο μέλος.  Ο πάπας θεώρησε σωστό να τον αποκόψει από το σώμα της Εκκλησίας, ώστε να μη μολύνει και το υπόλοιπο σώμα. Τον αναθεμάτισε λοιπόν λέγοντας: «Το αίμα του ας πέσει επί της κεφαλής του». Ακολούθως ο πάπας τίναξε τη σκόνη από τα σανδάλια του στην πόρτα του σπιτιού του πλουσίου. Τότε ο Θεός ετέλεσε το εξής σημείο ενώπιον των παρόντων: Το κατώφλι της πόρτας, το οποίο ήταν από γρανίτη, χωρίστηκε στα δύο. Αργότερα, ο Κύριος έδειξε και με άλλο τρόπο τη δύναμή Του, καθώς ο πλούσιος έχασε όλα τα πλούτη του και απολύθηκε από τη θέση του λόγω δυσμένειας. Κατόπιν αρρώστησε, με αποτέλεσμα να οδηγηθεί στον θάνατο, και μάλιστα με τρόπο φρικτό. Με τον τρόπο αυτό, έγινε παράδειγμα προς αποφυγή για τους άλλους, καθώς πολλοί αμαρτωλοί πήραν ένα μάθημα και φοβούνταν μετά από αυτό που είχε συμβεί σ’ εκείνον.  Επί των ημερών του πατέρα αυτού, ο χαλίφης Ελ-Μουΐζ είχε υπ’ αυτόν έναν Εβραίο βεζίρη, ο οποίος λεγόταν Ιακώβ-Εμπν-Ιωσήφ, ο οποίος προσχώρησε στο ισλάμ. Ο βεζίρης αυτός είχε έναν Εβραίο φίλο, τον Εμπν-Κιλλίς, με τον οποίο συνήθιζε να πηγαίνει συχνά στον χαλίφη και να συζητάνε μαζί του. Ο Εβραίος αυτός, εκμεταλλευόμενος την εύνοια που είχε προς τον φίλο του ο χαλίφης, βρήκε την ευκαιρία να ζητήσει συνάντηση με τον πατέρα πατριάρχη, για να συζητήσει μαζί του.  Ο αββάς Αβραάμ προσήλθε μαζί με τον αββά Σεβήρο Εμπν-Ελ-Μουκαφάα, επίσκοπο Ασμουνεΐν. Όταν ο Ελ-Μουΐζ τούς διέταξε να καθίσουν, εκείνοι κάθισαν χωρίς να μιλούν. Ο χαλίφης τούς ρώτησε: «Γιατί δεν αρχίζετε τη συζήτηση;». Ο αββάς Σεβήρος απάντησε: «Πώς μπορούμε να συζητήσουμε ενώπιον του χαλίφη με κάποιον που είναι λιγότερο ευφυής και από ένα βόδι;». Ο Ελ-Μουΐζ ζήτησε εξηγήσεις. Τότε ο αββάς Σεβήρος είπε: «Ο Θεός έχει δηλώσει καθαρά με το στόμα του προφήτη: “Το βόδι γνωρίζει τον ιδιοκτήτη του, και ο γάιδαρος τον στάβλο του αφέντη του, αλλά ο Ισραήλ δεν με γνωρίζει”» (Ησ. 1:3). Στη συνέχεια συζήτησαν με τον Εβραίο και τον ντρόπιασαν χρησιμοποιώντας όλα τα ακαταμάχητα επιχειρήματα που αποδεικνύουν την ορθότητα της χριστιανικής πίστης. Κατόπιν έφυγαν από το παλάτι με μεγάλες τιμές.  Ο βεζίρης και ο Εβραίος φίλος του δεν μπορούσαν να αντέξουν την προσβολή. Έτσι, έψαχναν ευκαιρία να πάρουν εκδίκηση από τους χριστιανούς.  Λίγες μέρες μετά, ο Εβραίος βεζίρης πήγε στον χαλίφη και του είπε με μοχθηρότητα: «Η αυτοκρατορική υψηλότης σας γνωρίζει ότι η πίστη των χριστιανών δεν έχει μια βάση. Η Βίβλος τους αναφέρει: “Εάν έχεις πίστη σαν έναν κόκκο σινάπεως, θα πεις σε αυτό το βουνό ‘πήγαινε από εδώ, εκεί’ και εκείνο θα πάει” (Ματθ. 17:20). Ο άρχων των πιστών γνωρίζει την αναλήθεια των λόγων αυτών. Και προς επιβεβαίωση αυτού, θα καλέσουμε τον πατριάρχη να μας αποδείξει ότι οι λόγοι του Χριστού τους είναι αληθείς».  Ο χαλίφης σκέφτηκε: «Εάν οι λόγοι του Χριστού αληθεύουν, θα ήταν μεγάλο κέρδος για μας, καθώς το όρος Μουκατάμ είναι πολύ κοντά στο Κάιρο. Εάν το όρος μπορούσε να μετακινηθεί μακρύτερα, κάτι τέτοιο θα καθιστούσε τη θέση της πόλης καλύτερη απ’ ό,τι είναι τώρα. Εάν οι λόγοι δεν αληθεύουν, αυτό θα μας έδινε την κατάλληλη δικαιολογία για να εξαπολύσουμε διωγμό κατά των χριστιανών».  Ο Ελ-Μουΐζ κάλεσε τον πατέρα πατριάρχη και, αφού του έθεσε υπ’ όψιν το συγκεκριμένο χωρίο της Καινής Διαθήκης, του ζήτησε να αποδείξει την ορθότητά του. Ο πάπας ζήτησε αναβολή τριών ημερών, η οποία έγινε δεκτή. Όταν ο πάπας έφυγε από τον χαλίφη, συγκέντρωσε τους μοναχούς και τους επισκόπους κοντά του και έμειναν όλοι μαζί κλεισμένοι στην Κρεμαστή Εκκλησία, στο Παλαιό Κάιρο, με νηστεία και ικεσίες προς τον Θεό επί τρεις ημέρες.  Πριν την αυγή της τρίτης ημέρας, εκεί που ο αββάς Αβραάμ ξεκουραζόταν λίγο, καθώς ήταν κατάκοπος, του εμφανίσθηκε η Θεοτόκος Μαρία, η Παρθένος Δέσποινά μας, και του είπε να εγερθεί και να βγει στον δρόμο που οδηγεί στην αγορά. Εκεί θα έβρισκε έναν μονόφθαλμο να κουβαλάει στον ώμο του ένα δοχείο νερού. Η Θεοτόκος υπέδειξε στον αββά Αβραάμ να πει στον άνθρωπο αυτό ότι είναι εκείνος που υποδείχθηκε από τον Θεό για την επιτέλεση θαύματος.  Ο άγιος αυτός άνθρωπος λεγόταν Σίμων και ήταν βυρσοδέψης. Ο πατέρας πατριάρχης τον πήρε μαζί του, όπως και μερικούς από τους ιερείς, τους μοναχούς και τους λαϊκούς, για να δουν τον χαλίφη, ο οποίος την ώρα εκείνη ήταν έξω μαζί με τους κυβερνητικούς αξιωματούχους και τους ευγενείς της πόλης, κοντά στο όρος Μουκατάμ. Ο πατέρας πατριάρχης στάθηκε με όσους ήταν μαζί του στη μία πλευρά, και ο Ελ-Μουΐζ και η συνοδεία του από την άλλη πλευρά.  Ο πατέρας πατριάρχης και οι πιστοί προσευχήθηκαν και έκαναν βαθειά μετάνοια τρεις φορές· κάθε φορά που γονάτιζαν, έλεγαν: «Κύριε ελέησον». Κάθε φορά που ο πατριάρχης και η συνοδεία του σήκωναν το κεφάλι τους ύστερα από κάθε μετάνοια, το βουνό υψωνόταν· όταν, πάλι, έσκυβαν, το βουνό χαμήλωνε στο έδαφος· τέλος, όταν περπατούσαν, το βουνό προχωρούσε μαζί τους!  Μπροστά στο θέαμα αυτό, μεγάλος φόβος κατέλαβε τον χαλίφη και τη συνοδεία του, και πολλοί έπεσαν στο έδαφος. Ο χαλίφης ανέβηκε στο άλογό του και πήγε μπροστά στον πατριάρχη λέγοντάς του: «Ω μεγάλε διδάσκαλε, τώρα γνωρίζω ότι είσαι άγιος άνθρωπος· ζήτησε ό,τι επιθυμείς και θα σου το δώσω». Ο πατριάρχης αρνήθηκε να ζητήσει οτιδήποτε. Όταν όμως ο χαλίφης επέμεινε, ο πατριάρχης του ζήτησε να του επιτρέψει να κτίσει εκκλησίες, ιδιαίτερα την εκκλησία του αγίου Μερκουρίου (του αγίου με τα δύο ξίφη), η οποία ήταν στο Παλαιό Κάιρο. Ο Ελ-Μουΐζ εξέδωσε διάταγμα με το οποίο επέτρεπε το κτίσιμο και την ανακαίνιση εκκλησιών, και του έδωσε μεγάλο χρηματικό ποσό από το θησαυροφυλάκιό του. Ο πατριάρχης τον ευχαρίστησε και προσευχήθηκε γι’ αυτόν, αρνήθηκε όμως να πάρει τα χρήματα, με αποτέλεσμα ο Ελ-Μουΐζ να τον τιμά και να τον σέβεται ακόμη περισσότερο για την ευσέβεια και τη δικαιοσύνη του. Όταν άρχισε το κτίσιμο της εκκλησίας του αγίου Μερκουρίου, μερικοί κακοί άνθρωποι εμπόδιζαν την πρόοδο των εργασιών· τότε εμφανίσθηκε ο Ελ-Μουΐζ, απομάκρυνε τους ταραχοποιούς, και έμεινε εκεί έως ότου ολοκληρώθηκε η θεμελίωση.  Ο αββάς Αβραάμ ανακαίνισε πολλές εκκλησίες σε όλη την επικράτεια της Αποστολικής Έδρας του αγίου Μάρκου. Όταν ολοκλήρωσε την επίγεια πορεία του, αναχώρησε εν την ειρήνη, έχοντας μείνει στον θρόνο του επί τρία έτη και έξη ημέρες.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα τιμούμε τη μνήμη του αγίου ιερομάρτυρος Ανατολίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εβδόμη του μηνός Κιάχκ</p>

    <p>1) Η κοίμηση του αγίου Ματθαίου του πτωχού.</p>

    <p>1) Την ημέρα αυτή κοιμήθηκε ο άγιος Ματθαίος ο πτωχός. Ο πατέρας αυτός ήταν ηγούμενος σε μια μονή του όρους Ασουάν και διέθετε μεγάλες αρετές. Ο Κύριος του δώρισε το χάρισμα να θεραπεύει τους ασθενείς και να εκβάλλει τα πονηρά πνεύματα.  Κάποτε του έφεραν μια γυναίκα με μια άγνωστη πάθηση. Οι γιατροί είχαν αποτύχει να τη θεραπεύσουν, εκείνος όμως γνώριζε το πρόβλημά της διά του Αγίου Πνεύματος. Όταν της ζήτησε να εξομολογηθεί ενώπιον όσων ήταν παρόντες, εκείνη εξομολογήθηκε δημόσια ότι είχε παντρευτεί ταυτόχρονα δύο αδελφούς, με αποτέλεσμα να βασανίζεται από την πάθηση εκείνη. Ο άγιος προσευχήθηκε γι’ αυτήν κι εκείνη θεραπεύθηκε αμέσως.  Ο άγιος έφθασε σε τέτοιο βαθμό ευσέβειας ώστε τα κτήνη να μην τον φοβούνται και να λαμβάνουν την τροφή τους από το χέρι του. Όταν ολοκλήρωσε την επίγεια πορεία του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ογδόη του μηνός Κιάχκ</p>

    <p>1) Η κοίμηση του αγίου Ηρακλά, δεκάτου τρίτου πατριάρχου Αλεξανδρείας. 2) Το μαρτύριο των αγίων Βαρβάρας και Ιουλιανής.  3) Το μαρτύριο των αγίων Ίσι και Θέκλης.  4) Η κοίμηση του αγίου Σαμουήλ του ηγουμένου της μονής Ελ-Κουαλαμόν και ομολογητού.  5) Η κοίμηση του αγίου Ιούστου, μοναχού της μονής του αγίου Αντωνίου.    1) Την ημέρα αυτή κατά το έτος 240 μ.Χ. κοιμήθηκε ο άγιος πατέρας πάπας Ηρακλάς, δέκατος τρίτος πάπας Αλεξανδρείας, ο οποίος γεννήθηκε από ειδωλολάτρες γονείς που πίστευσαν και βαπτίστηκαν μετά τη γέννησή του. Αυτοί τον δίδαξαν ελληνική φιλοσοφία, και έπειτα τη χριστιανική φρόνηση. Μελέτησε επίσης τα τέσσερα Ευαγγέλια και τις Επιστολές της Καινής Διαθήκης. Ο άγιος Δημήτριος, δωδέκατος πάπας Αλεξανδρείας, τον χειροτόνησε διάκονο, και κατόπιν ιερέα, στην Εκκλησία της Αλεξάνδρειας. Έφερε σε πέρας με επιτυχία τη διακονία του και έμεινε πιστός σε όλα όσα του είχε εμπιστευθεί.  Όταν ο αββάς Δημήτριος κοιμήθηκε, ο άγιος Ηρακλάς εξελέγη πατριάρχης. Ποίμανε καλώς το ποίμνιο του Χριστού. Έκανε ώστε να προσέλθουν στη χριστιανική πίστη και να βαπτισθούν πολλοί ειδωλολάτρες. Αφοσιώθηκε στη διδαχή, το κήρυγμα και την καθοδήγηση των αμαρτωλών. Ανέθεσε στον άγιο Διονύσιο το έργο να επιδικάζει διαφορές μεταξύ των πιστών και να επιμελείται τις υποθέσεις τους. Αφού ο πάπας Ηρακλάς έμεινε δεκατρία έτη στον θρόνο της Αποστολικής Έδρας του αγίου Μάρκου, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα μαρτύρησαν οι άγιες Βαρβάρα και Ιουλιανή. Η Βαρβάρα ήταν κόρη του Διοσκόρου, ενός ευγενούς από χώρα της Ανατολής επί των ημερών του αυτοκράτορα Μαξιμιανού, στις αρχές του τρίτου μετά Χριστόν αιώνα.  Λόγω της μεγάλης του αγάπης του για την κόρη του, της έκτισε έναν πύργο για να μένει. Από την κορυφή του πύργου, η αγία συνήθιζε να σηκώνει τα μάτια της προς τον ουρανό και να μελετά την ωραιότητα του ουρανού και όσων βρίσκονταν σ’ αυτόν: του ήλιου, της σελήνης και των αστρων. Κατέληξε στο συμπέρασμα ότι πρέπει να έχουν έναν ικανό και σοφό δημιουργό και ότι αυτός δεν θα ήταν μπορούσε να είναι άλλος από τον Παντοδύναμο Θεό, τον Κτίστη τους.  Έτυχε τότε να βρίσκεται σ’ εκείνη την περιοχή ο λόγιος Ωριγένης, ο οποίος πληροφορήθηκε για την αγία. Πήγε λοιπόν κοντά της και της δίδαξε τις αρχές του χριστιανισμού.  Καθώς υπήρχαν δύο παράθυρα στο λουτρό της, η αγία έδωσε εντολή να ανοιχθεί και ένα τρίτο, και να τοποθετηθεί σταυρός πάνω από τον νιπτήρα. Όταν ο πατέρας της πήγε να τη δει και είδε τις αλλαγές που είχαν γίνει, τη ρώτησε για ποιο λόγο έγιναν. Εκείνη του είπε: «Δεν ξέρεις, πατέρα μου, ότι με την Αγία Τριάδα όλα είναι πλήρη; Εδώ είναι τρία παράθυρα εις το όνομα της Αγίας Τριάδος. Το σημείο που βλέπεις είναι ο σταυρός του Κυρίου μας Ιησού Χριστού· μέσα στον σταυρό βρίσκεται η σωτηρία του κόσμου ολόκληρου. Αγαπημένε μου πατέρα, σου ζητώ να μεταστραφείς από τον εσφαλμένο δρόμο που βρίσκεσαι και να λατρεύσεις τον Θεό που σε δημιούργησε».  Όταν ο πατέρας της άκουσε τα λόγια αυτά, οργίσθηκε, έσυρε το ξίφος του και την κυνήγησε. Η κόρη τράπηκε σε φυγή, και ο πατέρας έτρεξε πίσω της. Ένας βράχος που βρέθηκε μπροστά της σχίσθηκε στα δύο και η αγία πέρασε από μέσα του. Έπειτα ο βράχος επανήλθε στην αρχική του μορφή. Ο πατέρας πήγε γύρω από τον βράχο και βρήκε την κόρη κρυμμένη σε μια σπηλιά. Χύμηξε πάνω της σαν λύκος, την άρπαξε και την πήγε στον διοικητή Μαρκιανό. Ο Μαρκιανός τής μίλησε ευγενικά, δίνοντάς της πολλές υποσχέσεις. Κατόπιν χρησιμοποίησε απειλές, αλλά δεν μπόρεσε να μειώσει την αγάπη της προς τον Κύριο Χριστό. Έτσι, διέταξε να την υποβάλουν σε διαφόρων ειδών βασανιστήρια.  Υπήρχε τότε μια νέα γυναίκα ονόματι Ιουλιανή, η οποία, βλέποντας την αγία Βαρβάρα να βασανίζεται, έκλαιγε γι’ αυτήν. Η Ιουλιανή είδε τον Κύριο Χριστό να εμψυχώνει και να παρηγορεί την αγία Βαρβάρα. Φωτίστηκε και πίστεψε στον Κύριο Χριστό. Τελικά αποκεφάλισαν την ίδια και την αγία Βαρβάρα· έλαβαν, έτσι, και οι δύο τον στέφανο του μαρτυρίου.  Ο πατέρας της αγίας Βαρβάρας μετά από λίγο πέθανε, και το ίδιο συνέβη και με τον διοικητή που την υπέβαλε στα βασανιστήρια. Το νερό του νιπτήρα πάνω από τον οποίο υπήρχε ο σταυρός στον πύργο που έζησε η αγία, είχε τη δύναμη να θεραπεύει όποιον πλενόταν με αυτό.  Τα σκηνώματα των δύο αγίων τοποθετήθηκαν σε ναό που βρισκόταν έξω από την πόλη Γαλάτεια. Μετά από κάποια χρόνια, έγινε ανακομιδή του σκηνώματος της αγίας Βαρβάρας σε ναό του Καΐρου ο οποίος έλαβε το όνομά του από την αγία και υπάρχει μέχρι και σήμερα.  Οι προσευχές τους ας είναι μαζί μας. Αμήν.</p>

    <p>3) Την αυτή ημέρα μαρτύρησαν ο άγιος Ίσι και η αδελφή του Θέκλα, οι οποίοι ήταν από την πόλη Αμπού-Σαΐρ, δυτικά του Ελ-Ασμουνεΐν. Ο άγιος Ίσι ήταν πολύ πλούσιος. Έδινε στους ενδεείς τα χρήματα που κέρδιζε από την κουρά των προβάτων του.  Όταν ο Ίσι έμαθε ότι ο φίλος του Παύλος, τον οποίο επισκεπτόταν συχνά για εμπορικές συναλλαγές, ήταν στην Αλεξάνδρεια πολύ άρρωστος, πήγε να τον δει και έμεινε μαζί του έως ότου συνήλθε από την ασθένειά του. Συμφώνησαν να επισκεφθούν τους αγίους που βρίσκονταν στη φυλακή λόγω των διωγμών. Κάποιοι από τους φυλακισμένους αγίους προφήτευσαν γι’ αυτούς ότι θα λάμβαναν τον στέφανο του μαρτυρίου.  Αυτά έλαβαν χώρα τότε που είχε έλθει στην Αλεξάνδρεια ο άγιος Βίκτωρ, γιος του Ρωμανού. Όταν ο Ίσι και ο Παύλος έμαθαν για τον καλόν αγώνα του και ότι απαρνήθηκε τον κόσμο, θέλησαν να ακολουθήσουν το παράδειγμά του. Ο Ίσι πήγε στον διοικητή και ομολόγησε τον Κύριο Χριστό. Ο διοικητής διέταξε να υποβληθεί στα φρικτότερα είδη βασανιστηρίων, όπως το να τον κάνουν να βγάλει τα ενδύματά του, να τον δέσουν και να τον σφίξουν όσο το δυνατόν περισσότερο, και μετά να του βάλουν αναμμένους πυρσούς στα πλευρά του. Επίσης διέταξε να τον ρίξουν στο έδαφος, να τον μαστιγώσουν και να διαμελίσουν μέρη του σώματός του. Ο άγιος Ίσι δέχθηκε υπομονετικά όλα του τα βασανιστήρια, και άγγελος Κυρίου τον ενδυνάμωνε και επούλωνε τις πληγές του. Ο φίλος του Παύλος έκλαιγε και προσευχόταν μαζί με τους υπηρέτες του για τον Ίσι.  Άγγελος Κυρίου παρουσιάσθηκε στην αδελφή του Θέκλα και της είπε να πάει στον αδελφό της. Εκείνη κατέβηκε στην παραλία και επιβιβάστηκε σε ένα πλοίο. Εκεί η Παρθένος Μαρία, η Θεοτόκος, και η συγγενής της Ελισάβετ εμφανίσθηκαν σε αυτήν και την παρηγόρησαν για τον αδελφό της. Η Ελισάβετ τής είπε: «Έχω έναν γιο τον οποίο αποκεφάλισαν άδικα». Η Παρθένος Μαρία τής είπε: «Έχω έναν Γιο τον Οποίο σταύρωσαν από φθόνο». Η Θέκλα τότε δεν τις αναγνώρισε.  Όταν συνάντησε τον αδελφό της, συμφώνησαν και πήγαν από κοινού στον διοικητή, όπου ομολόγησαν τον Κύριο Χριστό. Ο διοικητής τούς βασάνισε φρικτά στον τροχό, τους έβαλε φωτιά, τους έμπηξε καρφιά, και τους έγδαρε το δέρμα της κεφαλής. Όμως, ο Κύριος τους θεράπευε, τους εμψύχωνε, και τους παρηγορούσε. Όταν ο διοικητής κουράστηκε να τους υποβάλλει σε βασανιστήρια, τους έστειλε στον γιο του, που ήταν διοικητής της Αντινόης, στην Άνω Αίγυπτο. Λίγο μετά την αναχώρησή τους με πλοίο, ο αέρας κόπασε και το πλοίο δεν μπορούσε να προχωρήσει. Τότε ο διοικητής διέταξε να αποκεφαλίσουν τον Ίσι και τη Θέκλα και να τους πετάξουν στα αγριόχορτα και τα σαπρόφυτα που ήταν στις όχθες. Έτσι κι έκαναν. Με τον τρόπο αυτό οι άγιοι αδελφοί έλαβαν τον στέφανο του μαρτυρίου.  Ο Κύριος έδωσε εντολή σε έναν ιερέα ονόματι αββά Ωρί από το Σχατανούφ να πάει και να πάρει τα τίμια σκηνώματά τους. Όσο για τον φίλο τού Ίσι Παύλο και τον γιο της Θέκλας Απλάνιο, αυτοί μαρτύρησαν αργότερα.  Οι πρεσβείες τους ας είναι μαζί μας. Αμήν.</p>

    <p>4) Την αυτή ημέρα κοιμήθηκε ο άγιος αββάς Σαμουήλ, ηγούμενος της μονής Ελ-Κουαλαμόν, ο οποίος γεννήθηκε στην πόλη Νακλούμπα, της επισκοπής Μασίλ, από γονείς αγίους, των οποίων ήταν και το μοναδικό παιδί. Ο ιερέας πατέρας του Αρσίλαος είδε μια νύκτα σε όραμα έναν απαστράπτοντα άνδρα να του λέει: «Πρέπει ο γιος σου να ανατεθεί σε μια μεγάλη σύναξη, γιατί έχει επιλεγεί από τον Κύριο να είναι δικός Του όλες τις ημέρες της ζωής του».  Ο Σαμουήλ ήταν αγνός από μικρός, όπως ο προφήτης Σαμουήλ, και πάντα έτρεφε καλούς λογισμούς στην καρδιά του για τη μοναχική ζωή. Μια ημέρα βρήκε τρόπο να πάει στην έρημο της Σκήτης, αλλά δεν ήξερε τον δρόμο. Του εμφανίσθηκε άγγελος Κυρίου με τη μορφή μοναχού και τον συνόδευσε, καθώς θα πήγαινε και ο ίδιος στη μονή, έως ότου έφθασαν στην έρημο της Σκήτης. Εκεί ο άγγελος τον παρέδωσε σε έναν άγιο άνθρωπο ονόματι αββά Αγάθωνα, ο οποίος τον δέχθηκε όπως τον συμβούλευσε ο άγγελος Κυρίου. Ο αββάς Σαμουήλ έζησε με τον αββά Αγάθωνα επί τρία έτη με απόλυτη υπακοή στα πάντα. Αργότερα, όταν ο άγιος γέροντας αββάς Αγάθων κοιμήθηκε, ο αββάς Σαμουήλ αφιερώθηκε σε πολλή προσευχή και νηστεία – κάποιες φορές, μάλιστα, απείχε από τροφή επί μία εβδομάδα. Μετά χειροτονήθηκε ιερέας στον ναό του αγίου Μακαρίου στη Σκήτη.  Μια μέρα ήλθε στην έρημο ένας απεσταλμένος έχοντας μαζί του τον Τόμο του Λέοντος και, όταν τον ανέγνωσε στους γέροντες, ο αββάς Σαμουήλ, πλήρης ζήλου Κυρίου, βρέθηκε με άλμα στο κέντρο της σύναξης των μοναχών, άρπαξε την επιστολή και την έσχισε σε πολλά κομμάτια λέγοντας: «Αφορισμένος είναι ο τόμος αυτός και όποιος πιστεύει σε αυτόν, και αναθεματισμένος είναι όποιος θελήσει να αλλάξει την ορθόδοξη πίστη των αγίων πατέρων μας». Βλέποντας ο απεσταλμένος όλα αυτά, οργίσθηκε και εξαγριώθηκε. Διέταξε να ξυλοκοπηθεί ο αββάς Σαμουήλ με λεπτά καρφιά, να τον κρεμάσουν από τα χέρια, και να τον κτυπήσουν με δύναμη στο πρόσωπο. Από ένα από τα κτυπήματα αυτά βγήκε το ένα από τα δύο μάτια του αγίου Σαμουήλ. Τέλος, τον έδιωξαν από τη μονή. Άγγελος Κυρίου του παρουσιάσθηκε και του έδωσε εντολή να φύγει και να πάει να μείνει στο Ελ-Κουαλαμόν. Πήγε λοιπόν εκεί, έκτισε μονή, και έζησε σ’ αυτή για κάποιο χρονικό διάστημα, διδάσκοντας όσους συγκεντρώθηκαν γύρω του και στηρίζοντάς τους στην ορθόδοξη πίστη.  Όταν ο Ελ-Μοκουακάς άκουσε για τον αββά Σαμουήλ, πήγε σ’ αυτόν και του ζήτησε να αναγνωρίσει τη Σύνοδο της Χαλκηδόνας. Καθώς ο αββάς Σαμουήλ δεν υπάκουσε, εκείνος τον έδιωξε από τη μονή. Μετά από αυτό, πήγε και έζησε σε μια εκκλησία και αργότερα επανήλθε στη μονή.  Όταν οι Βερβερίνοι επιτέθηκαν στη μονή, πήραν μαζί τους τον αββά Σαμουήλ επιστρέφοντας στη χώρα τους. Ο άγιος προσευχήθηκε στον Κύριο Χριστό να τον σώσει από αυτούς. Όποτε λοιπόν προσπάθησαν να τον βάλουν να καθίσει στην καμήλα, η καμήλα αδυνατούσε να σταθεί όρθια έχοντάς τον πάνω της. Έτσι, οι Βερβερίνοι τον άφησαν και γύρισε στη μονή του.  Όταν οι Βερβερίνοι επιτέθηκαν και πάλι στην έρημο, πήραν μαζί τους στη χώρα τους τον άγιο Σαμουήλ. Προηγουμένως είχαν πιάσει και τον αββά Ιωάννη, τον Ηγούμενο της Σκήτης. Έτσι, οι δύο αββάδες βρέθηκαν μαζί και παρηγορούσαν ο ένας τον άλλο. Ο δεσμοφύλακας του αββά Σαμουήλ προσπαθούσε να τον πείσει να προσκυνήσει τον ήλιο. Καθώς απέτυχε να τον πείσει, έδεσε το πόδι του αββά Σαμουήλ μαζί με το πόδι μίας από τις παρακόρες του και τους έστειλε να φροντίσουν τις καμήλες. Με τον τρόπο αυτό, ήθελε ο δεσμοφύλακας, με συβουλή του σατανά, να πέσει ο αββάς Σαμουήλ στην αμαρτία με την παρακόρη και μετά να τον καθυποτάξει. Όμως, με όλα αυτά ο άγιος έπαιρνε περισσότερο θάρρος και έγινε ατρόμητος. Έμεινε στην κατάσταση αυτή έως ότου ο γιος του αρχηγού αρρώστησε και κόντεψε να πεθάνει. Ο αββάς Σαμουήλ προσευχήθηκε γι’ αυτόν και ο νεαρός θεραπεύθηκε από την ασθένειά του. Το νέο μαθεύτηκε σε όλη τη χώρα και όποιος ήταν άρρωστος ερχόταν σ’ αυτόν. Εκείνος προσευχόταν για τον συγκεκριμένο άρρωστο, τον έχριε με λάδι και ο άρρωστος θεραπευόταν.  Ύστερα από αυτά, ο αρχηγός των Βερβερίνων αγάπησε πολύτον αββά Σαμουήλ. Του ζήτησε συγγνώμη, ζητώντας του να τον συγχωρήσει. Του είπε επίσης να ζητήσει οτιδήποτε επιθυμούσε. Ο αββάς Σαμουήλ τού ζήτησε να γυρίσει στη μονή του. Ο αρχηγός τον άφησε να γυρίσει.  Όταν ο αββάς Σαμουήλ γύρισε στη μονή, πολλά από τα πνευματικά του παιδιά συγκεντρώθηκαν γύρω του και αυξήθηκαν σε αριθμό μέχρι που έγιναν χιλιάδες. Η Παρθένος Μαρία τού εμφανίσθηκε και του είπε: «Ο τόπος αυτός θα είναι η κατοικία μου για πάντα». Από την ημέρα εκείνη και μετά οι Βερβερίνοι δεν ξαναεπιτέθηκαν ποτέ στη μονή.  Ο αββάς Σαμουήλ συνέγραψε πολλές ομιλίες και άρθρα. Προφήτευσε σχετικά με την έλευση του ισλάμ στην Αίγυπτο. Όταν πλησίαζε ο καιρός της αναχώρησής του, συγκέντρωσε γύρω του τα πνευματικά του παιδιά και τους έδωσε την εντολή να μείνουν με δύναμη σταθεροί στον φόβο του Θεού, να πορεύονται σύμφωνα με τις εντολές Του και να αγωνίζονται για την ορθόδοξη πίστη μέχρι την ύστατη αναπνοή τους. Κατόπιν κοιμήθηκε εν ειρήνη.  Οι προσευχές του ας είναι μαζί μας.</p>

    <p>5) Την αυτή ημέρα κοιμήθηκε ο άγιος Ιούστος, ο οποίος μόνασε στη μονή του αγίου Αντωνίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα ενάτη του μηνός Κιάχκ</p>

    <p>1) Η κοίμηση του αγίου Ποιμένος του ομολογητού.    1) Την ημέρα αυτή κοιμήθηκε ο άγιος Ποιμήν ο ομολογητής, ο οποίος ήταν από το χωριό Μπανί-Χασίμπ, της περιφερείας Ελ-Ασμουνεΐν. Ήταν οικονόμος ενός πλουσίου, του οποίου η σύζυγος τον εμπιστευόταν πολύ. Λόγω της αγνότητας και της δικαιοσύνης του, τον αγαπούσαν όλοι.  Επειδή περιφρονούσε τη ματαιότητα του κόσμου τούτου, άφησε την εργασία του και πήγε σε μια μονή της πόλης εκείνης, στην οποία έγινε μοναχός. Όταν το έμαθε ο πλούσιος εργοδότης του, πήγαν ο ίδιος και η σύζυγός του στη μονή και του ζήτησαν να επιστρέψει στην εργασία του, γιατί είχαν στενοχωρηθεί πολύ για την αναχώρησή του. Καθώς δεν επέστρεψε μαζί τους, γύρισαν γεμάτοι λύπη. Ο άγιος συνέχισε τη ζωή της μετανοίας και της ασκήσεως, αλλά δεν ήταν πλέον ικανοποιημένος μόνο με αυτή, καθώς επιθυμούσε να γίνει μάρτυρας και να χύσει το αίμα του στο όνομα του Κυρίου Χριστού.  Πήγε στην πόλη Αντινόη, όπου διαπίστωσε ότι πολλοί χριστιανοί υποβάλλονταν σε βασανιστήριο στο όνομα του Χριστού. Έτσι, προχώρησε με παρρησία και ομολόγησε και ο ίδιος την πίστη του. Μετά απ’ αυτό, τον υπέβαλαν σε φρικτά βασανιστήρια: Τον ξυλοκόπησαν άγρια, τον έκαψαν, προσπάθησαν να τον διαμελίσουν, και τον υπέβαλαν στο μαρτύριο του τροχού. Κατά τη διάρκεια όλων αυτών των βασανιστηρίων, ο Χριστός τον εμψύχωνε και τον τηρούσε σώο και αβλαβή. Ενώ ο άγιος υπέφερε με τον τρόπο αυτό τις δοκιμασίες του, η περίοδος της ειδωλολατρίας έλαβε τέλος, καθώς ο δίκαιος Κωνσταντίνος, ο οποίος στο μεταξύ έγινε αυτοκράτορας, διέταξε να αποφυλακισθούν όλοι όσοι είχαν φυλακισθεί για την πίστη τους στον Κύριο Χριστό.  Ο Κύριος Χριστός εμφανίσθηκε στον άγιο Ποιμένα και του έδωσε εντολή να πει σε όλους τους αγίους που ήταν στη φυλακή ότι ο Κύριος –του Οποίου το όνομα ας είναι ευλογημένο– τους συγκαταριθμούσε μεταξύ των μαρτύρων και τους αποκαλούσε ομολογητές. Ο αυτοκράτορας Κωνσταντίνος έστειλε δικούς του ανθρώπους σε εβδομήντα δύο από αυτούς, για να λάβει τις ευλογίες τους. Οι αυτοκρατορικοί απεσταλμένοι επέστρεψαν μαζί με τον άγιο Αμπανώβ τον ομολογητή.  Μετά από αυτά, ο άγιος Ποιμήν έζησε σε μια μονή έξω από την πόλη Ασμουνίν. Ο Θεός τού δώρισε το χάρισμα της θεραπείας των αρρώστων. Η φήμη για το χάρισμά του αυτό εξαπλώθηκε σε όλες τις γειτονικές περιφέρειες. Η σύζυγος του αυτοκράτορα αρρώστησε σοβαρά, και ήταν δύσκολο να θεραπευθεί. Επισκέφθηκε πολλές μονές και εκκλησίες, αλλά δεν μπορούσε να θεραπευθεί από την ασθένειά της. Εντέλει πήγε στην Αντινόη. Εκεί ο διοικητής της πόλης και οι άνθρωποί του τη συνόδευσαν μέχρι εκεί που ζούσε ο άγιος Ποιμήν.  Όταν ενημέρωσαν τον άγιο Ποιμένα για την παρουσία της αυτοκράτειρας και του μετέφεραν την επιθυμία της να τον δει, ο άγιος Ποιμήν δεν βγήκε να την προϋπαντήσει, αλλά αναφώνησε: «Τι έχω να κάνω εγώ με τους βασιλείς της γης;». Όταν οι αδελφοί μοναχοί τον ικέτευσαν να βγει και να την υποδεχθεί, εκείνος έκανε όπως του είπαν. Όταν τον συνάντησε η αυτοκράτειρα, έκανε βαθειά μετάνοια μπροστά στα πόδια του. Ο άγιος προσευχήθηκε και ευλόγησε λάδι, με το οποίο την έχρισε. Τότε θεραπεύθηκε αμέσως από την ασθένειά της. Από ευγνωμοσύνη, η αυτοκράτειρα προσέφερε στον άγιο Ποιμένα πολλά χρήματα και ακριβά δώρα, εκείνος όμως δεν τα δέχθηκε, εκτός από λίγα ιερά σκεύη για το ιερό θυσιαστήριο: ένα δισκάριο, ένα δισκοπότηρο, και έναν χρυσό σταυρό. Η αυτοκράτειρα επέστρεψε στη Ρώμη δοξάζοντας τον Θεό.  Μια μέρα, όταν ο άγιος Ποιμήν εόρταζε μαζί με αρκετούς πιστούς τη μνήμη κάποιων μαρτύρων σε μια μονή, έτυχε να βρίσκεται εκεί κοντά ένας άγιος επίσκοπος, ο οποίος γνώριζε ότι οι αιρετικοί Αρειανοί πήραν έναν πλανεμένο επίσκοπο και οδήγησαν πολλούς στην πλάνη. Ο φωτισμένος επίσκοπος πήγε στον άγιο Ποιμένα και τον ενημέρωσε σχετικά. Ο άγιος Ποιμήν πήρε μερικούς μοναχούς και πήγαν στους αιρετικούς. Συζήτησε μαζί τους, τους εξήγησε γιατί η άποψή τους είναι εσφαλμένη, και με τον τρόπο αυτό ο Κύριος διέλυσε τους αιρετικούς.  Ο άγιος επέστρεψε στη μονή. Όταν πλέον είχε προχωρήσει στην ηλικία, ασθένησε. Τότε συγκέντρωσε γύρω του τους αδελφούς και τους άφησε τις νουθεσίες του, λέγοντάς τους επίσης ότι ο χρόνος που θα πήγαινε κοντά στον Κύριο πλησίαζε. Οι αδελφοί λυπήθηκαν βαθιά, καθώς συνειδητοποίησαν ότι πλησίαζε ο χωρισμός τους από τον άγιο. Όταν ο άγιος Ποιμήν παρέδωσε την ψυχή του, οι αδελφοί τον ετοίμασαν κατάλληλα για την εξόδιο ακολουθία και προσευχήθηκαν γι’ αυτόν. Πολλά σημεία ιάσεων τελέσθηκαν διά του σκηνώματός του.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη του μηνός Κιάχκ</p>

    <p>Η ανακομιδή του σκηνώματος του αγίου Σεβήρου, πατριάρχου Αντιοχείας.  2) Η κοίμηση του αγίου Νικολάου του ομολογητού, επισκόπου Μύρων.</p>

    <p>1) Την ημέρα αυτή έγινε η ανακομιδή του σκηνώματος του αγίου Σεβήρου, αρχιεπισκόπου Αντιοχείας, στη μονή των Πατέρων (Ελ-Ζουγκάγ). Ο άγιος αυτός άνθρωπος κοιμήθηκε στην πόλη Σαχά, στο σπίτι ενός δικαίου πλουσίου ονόματι Δωροθέου, στο οποίο κρυβόταν. Ο Δωρόθεος έστειλε με πλοίο το σκήνωμα, συνοδεία ανθρώπων της εμπιστοσύνης του, στη μονή των Πατέρων (Ελ-Ζουγκάγ), η οποία βρίσκεται δυτικά της Αλεξανδρείας.  Ο Δωρόθεος τους έδωσε εντολή να μην εισέλθουν στον όρμο, αλλά να χρησιμοποιήσουν τη λίμνη μέχρι να φθάσουν στην όχθη. Όταν έφθασαν στην πόλη Καρτάσα, κοιτάζοντας προς Βορρά, έπλευσαν προς τη Δύση, αλλά δεν βρήκαν νερά τόσο βαθιά ώστε να μπορέσουν να συνεχίσουν, με αποτέλεσμα να θορυβηθεί το πλήρωμα και να πέσει σε θλίψη.  Ο Θεός, ο Οποίος αγαπά τον άνθρωπο, Εκείνος που έσωσε τα τέκνα του Ισραήλ από τους εχθρούς τους και άνοιξε γι’ αυτά δρόμο στην Ερυθρά Θάλασσα για να τη διαβούν, Αυτός ο ίδιος Θεός φύλαξε το σώμα του αγίου Σεβήρου από εκείνους που τον μισούσαν, τελώντας το εξής θαύμα; Έκανε ώστε να πλεύσει το πλοίο σε αβαθή νερά για έξη μίλια, έως ότου έφθασαν στην όχθη.  Από εκεί πήραν το σκήνωμα του αγίου, το έφεραν στη μονή των Πατέρων (Ελ-Ζουγκάγ) και το απέθεσαν στον τόπο τον οποίο είχε κτίσει ειδικά γι’ αυτό ο Δωρόθεος. Μεγάλη χαρά έγινε στην Αλεξάνδρεια και ο Θεός εργάσθηκε μεγάλα σημεία και θαύματα διά του σκηνώματος του αγίου του, του αββά Σεβήρου, τιμώντας έτσι τον άγιο Σεβήρο μετά τον θάνατό του ακόμα περισσότερο απ’ ό,τι κατά τη διάρκεια της ζωής του.  Η ευλογία του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο δίκαιος άγιος Νικόλαος, επίσκοπος Μύρων, ο οποίος ήταν από την πόλη Πάταρα. Ο πατέρα του ονομαζόταν Επιφάνιος και η μητέρα του Τόνα. Οι γονείς του ήταν πλούσιοι αλλά και θεοσεβείς άνθρωποι. Αρχικά δεν είχαν παιδιά, που θα τους έφερναν χαρά στις καρδιές τους και θα κληρονομούσαν την περιουσία τους μετά τον θάνατό τους. Έμεναν χωρίς παιδί μέχρι που γέρασαν και βυθίσθηκαν στην απελπισία. Ο Θεός τούς λυπήθηκε και τους έδωσε τον άγιο αυτό, ο οποίος ήταν πλήρης θείας χάριτος από μικρή ηλικία. Όταν έγινε μαθητής, κατέδειξε διά της διανοίας και των γνώσεών του ότι έμαθε από το Άγιο Πνεύμα πολύ περισσότερα απ’ όσα έμαθε από τους δασκάλους του. Γνωρίζοντας από μικρός όλα τα δόγματα και τις διδασκαλίες της Εκκλησίας, χειροτονήθηκε, όταν έφθασε στην κατάλληλη ηλικία, διάκονος.  Κατόπιν εκάρη μοναχός σε μονή της οποίας ηγούμενος ήταν ο εξάδελφός του. Ζώντας ζωή ασκητική και δίκαιη, χειροτονήθηκε ιερέας σε ηλικία δεκαεννέα ετών. Ο Θεός του δώρισε το χάρισμα να τελεί σημεία και θαύματα και να θεραπεύει τους αρρώστους.  Ο άγιος Νικόλαος είναι ένας πολύ επιφανής και λαοφιλής άγιος, ώστε να είναι αδύνατον να περιγράψουμε όλα τα σημεία που τελέσθηκαν από τα χέρια του. Ένα παράδειγμα των καλών έργων του και των αγαθοεργιών του είναι αυτό που ακολουθεί:  Εκείνον τον καιρό υπήρχε στην πόλη Μύρα ένας πολύ πλούσιος άνθρωπος ο οποίος όμως είχε χάσει όλη του την περιουσία. Είχε τρεις κόρες, για τις οποίες είχε περάσει η ηλικία του γάμου, καθώς ο πατέρας τους δεν μπορούσε να τις παντρέψει, λόγω της φτώχειας του. Ο σατανάς τού υπέβαλε την πειρασμική σκέψη ότι θα έπρεπε να ενεργήσει έτσι ώστε οι κόρες του να ζήσουν στην αμαρτία για να βγάζουν το ψωμί τους με την πορνεία. Ο Θεός αποκάλυψε στον άγιο Νικόλαο τις σκέψεις που είχε ο άνθρωπος αυτός στον νου του, και το τι σκόπευε να κάνει. Ο άγιος Νικόλαος πήρε 100 δηνάρια από τα χρήματα του πατέρα του και τα έδεσε σε ένα σακκούλι. Κατά τη διάρκεια της νύκτας, κρυφά και χωρίς να τον δει κανείς, έρριξε τα χρήματα από το παράθυρο στο σπίτι εκείνου του φτωχού ανθρώπου. Όταν ο φτωχός βρήκε τα χρήματα, έμεινε κατάπληκτος και γέμισε χαρά, καθώς μπορούσε πλέον να παντρέψει τη μεγάλη του κόρη. Κατά τη διάρκεια μίας από τις επόμενες νύκτες, ο άγιος έρριξε άλλα εκατό δηνάρια στο σπίτι του φτωχού, και έτσι μπορούσε πλέον ο φτωχός να παντρέψει και τη δεύτερη κόρη του. Ύστερα απ’ αυτά, ο φτωχός θέλησε να μάθει ποιος ήταν αυτός ο φιλεύσπλαχνος άνθρωπος που του χάριζε τα χρήματα. Την τρίτη φορά, λοιπόν, που ο άγιος πέταξε τα χρήματα στο σπίτι, ο φτωχός, που παρατηρούσε προσεκτικά, αμέσως όταν αντιλήφθηκε να πέφτει το σακκούλι μέσα στο σπίτι, έτρεξε έξω να δει ποιος του πετούσε τα χρήματα. Τότε βρήκε τον αγαθό επίσκοπο άγιο Νικόλαο. Αμέσως έπεσε στα πόδια και τού έκανε βαθειά μετάνοια, του απέτισε φόρο τιμής και τον ευχαρίστησε που έσωσε τις κόρες του από τη φτώχεια και τη ζωή της αμαρτίας. Ο άγιος αρνήθηκε να δεχθεί οποιεσδήποτε ευχαριστίες και ζήτησε από τον φτωχό να ευχαριστήσει τον Κύριο, ο Οποίος του έβαλε τη σκέψη αυτή στην καρδιά.  Ο άγιος Νικόλαος εξέβαλλε τον σατανά και τους αγγέλους του από τους ανθρώπους, θεράπευε πολλούς αρρώστους, και, ευλογώντας λίγο άρτο, ικανοποιούσε πολύ κόσμο, αφήνοντας πολλά περισσεύματα.  Προτού εκλεγεί επίσκοπος, είδε σε όραμα έναν μεγάλο θρόνο και μεγαλοπρεπή άμφια να είναι τοποθετημένα επάνω του, και έναν άνδρα να του λέει: «Φόρεσε τα άμφια αυτά και κάθισε στον θρόνο αυτό». Μια άλλη νύκτα, είδε τη Δέσποινά μας Παρθένο Μαρία να του δίνει τα άμφια της ιερωσύνης, και τον Κύριό μας Ιησού Χριστό να του δίνει το Ευαγγέλιο.  Όταν ο επίσκοπος Μύρων κοιμήθηκε, άγγελος Κυρίου παρουσιάσθηκε στον αρχιεπίσκοπο και του είπε πως εκείνος που εξελέγη για το αξίωμα αυτό ήταν ο Νικόλαος και του περιέγραψε τις αρετές του. Όταν ξύπνησε, είπε στους επισκόπους τι είχε δει, και όλοι πίστεψαν στο όραμα αυτό, καθώς κατάλαβαν ότι ήταν από τον Κύριο Ιησού Χριστό. Πήραν τον άγιο Νικόλαο και τον χειροτόνηαν επίσκοπο της πόλης Μύρα.  Λίγο μετά έγινε αυτοκράτορας ο Διοκλητιανός, που επέβαλε την ειδωλολατρία. Κατά τη σύλληψη πολλών από τους πιστούς κατά τους διωγμούς που εξαπέλυσε ο αυτοκράτορας, άκουσε και για τον άγιο αυτό. Τον συνέλαβε και τον υπέβαλε σε φρικτά βασανιστήρια επί πολλά έτη. Όμως, ο Κύριος Χριστός τον εμψύχωνε, τον προστάτευε, και τον αναδείκνυε σώο μετά από όλα αυτά τα βασανιστήρια, έτσι που ο άγιος κατέστη ένα δυνατό κλήμα της αμπέλου της πίστεως. Όταν ο Διοκλητιανός κουράστηκε να τον υποβάλλει σε βασανιστήρια, τον έρριξε στη φυλακή. Ο άγιος Νικόλαος έστελνε μέσα από τη φυλακή επιστολές στους πιστούς της κοινότητάς του για να τους διδάσκει, να τους ενισχύει και να τους εδραιώνει στην πίστη. Έμεινε στη φυλακή έως ότου ο Θεός πήρε τον Διοκλητιανό και εγκαθίδρυσε τη βασιλεία του δικαίου Κωνσταντίνου. Ο Κωνσταντίνος έβγαλε από τη φυλακή όλους τους ομολογητές, μεταξύ των οποίων ήταν και ο άγιος Νικόλαος, ο οποίος επέστρεψε στην πόλη του.  Όταν συγκλήθηκε η Σύνοδος της Νικαίας το έτος 325 μ.Χ. για να κρίνει σχεικά με τον Άρειο, ο άγιος Νικόλαος ήταν ένας από τους τριακόσιους δεκαοκτώ πατέρες που συνάχθηκαν εκεί.  Έχοντας ολοκληρώσει την πορεία του και καθοδηγώντας το ποίμνιό του, κοιμήθηκε, ώστε να είναι μαζί με τον Κύριο. Έμεινε στον επισκοπικό θρόνο για περισσότερα από σαράντα έτη, και έζησε συνολικά περί τα ογδόντα έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ενδεκάτη του μηνός Κιάχκ</p>

    <p>1) Η κοίμηση του αγίου αββά Πιτζίμι.</p>

    <p>1) Την ημέρα αυτή κοιμήθηκε ο άγιος αββάς Πιτζίμι, ο οποίος ήταν από τη Φήσα, της επισκοπής Μασίλ. Όταν ήταν δώδεκα ετών, και καθώς έβοσκε τα πρόβατα του πατέρα του, του παρουσιάσθηκε άγγελος Κυρίου με τη μορφή ενός νεαρού άνδρα και του είπε: «Ας πάμε να γίνουμε μοναχοί». Ο αββάς Πιτζίμι συμφώνησε και πήγαν μαζί στην έρημο της Σκήτης, σε τρεις γέροντες· μετά ο άγγελος χάθηκε.  Ο άγιος έμεινε με τους τρεις γέροντες επί εικοσιτέσσερα έτη. Μετά άφησε το μέρος εκείνο και πήγε στην έρημο, σε απόσταση τριών ημερών με τα πόδια. Εκεί του παρουσιάζονταν πονηρά πνεύματα με τη μορφή άγριων θηρίων, γουρουνιών και ερπετών και τον περικύκλωναν για να τον καταβροχθίσουν, εκείνος όμως διέκρινε τις προθέσεις τους με τον φωτισμό του Αγίου Πνεύματος. Προσευχόταν, λοιπόν, και αυτά εξαφανίζονταν. Μετά έζησε σε ένα φαράγγι εκεί κοντά επί τρία έτη, νηστεύοντας ως εξής: Απείχε από τροφή όλη την εβδομάδα, και στο τέλος της εβδομάδας έτρωγε μόνο μία χούφτα χουρμάδες και έπινε λίγο νερό.  Ο άγιος προσευχόταν επαναλαμβάνοντας νυχθημερόν την Κυριακή Προσευχή: «Πάτερ ημών, ο εν τοις ουρανοίς...». Μια φορά νήστεψε επί σαράντα ημέρες και μια άλλη επί ογδόντα ημέρες, σε σημείο που το δέρμα του κόλλησε στα οστά του. Μετά ένας άγγελος του έφερε ψωμί να φάει και νερό να πιει. Αυτό το ψωμί και το νερό κράτησε για πολλά χρόνια. Αργότερα άγγελος Κυρίου τού παρουσιάσθηκε σε όραμα τη νύκτα και του έδωσε εντολή να γυρίσει στην πόλη του. Γυρνώντας ο αββάς Πιτζίμι, έκτισε ένα μικρό κελλί στα περίχωρα της πόλης. Έμενε εκεί μόνος, αφοσιωμένος στη λατρεία του Θεού και την άσκηση. Για όποιον τον έβλεοπε γινόταν λαμπρό πρότυπο και άριστο παράδειγμα. Ο κόσμος της πόλης του ερχόταν κοντά του για να λάβει τροφή από τις πνευματικές του διδαχές.  Μια μέρα άγγελος Κυρίου σήκωσε τον άγιο Πιτζίμι ψηλά και τον πήγε στην περιοχή του Ευφράτη, επειδή ο κόσμος εκεί είχε εγκαταλείψει την ορθόδοξη πίστη. Ο άγιος, αφού τους μετέστρεψε όλους στην πίστη, γύρισε πίσω.  Κάποτε, ενώ κουβαλούσε κάποια καλάθια στο χωριό για να τα πουλήσει, κουράστηκε και κάθισε λίγο να ξεκουραστεί. Η δύναμη του Κυρίου τον έκανε να σηκωθεί με τα καλάθια του και τον έφερε εκεί που ήθελε να πάει.  Μια μέρα ο μέγας άγιος αββάς Σενούντα είδε έναν απαστράπτοντα στύλο και άκουσε μια φωνή να του λέει: «Αυτός είναι ο αββάς Πιτζίμι». Μετά απ’ αυτό, ο αββάς Σενούντα πήγε με τα πόδια στην πόλη του αββά Πιτζίμι. Εκεί αναγνώρισε ο ένας τον άλλο με θεία φώτιση. Ο αββάς Σενούντα, αφού έμεινε μαζί του λίγες ημέρες, στη συνέχεια γύρισε στη μονή του.  Όταν πλησίαζε η ημέρα της αναχώρησής του από τον κόσμο τούτο, κάλεσε τον υποτακτικό του, τον πληροφόρησε για την επικείμενη αναχώρησή του και του έδωσε εντολή να θάψει μετά το σώμα του εκεί που έμενε. Κατόπιν αρρώστησε, ανέβασε πυρετό και, ενώ ήταν στην κατάσταση αυτή, είδε χορό αγίων να τον πλησιάζει. Λίγο αργότερα παρέδωσε την ψυχή του στα χέρια του Θεού. Άγγελοι παρέλαβαν την ψυχή του και την ανέβασαν στους Ουρανούς ψάλλοντας ύμνους.  Ο αββάς Πιτζίμι έζησε εβδομήντα έτη, από τα οποία δώδεκα στον κόσμο και πενήντα οκτώ στην υπηρεσία του Θεού.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δωδεκάτη του μηνός Κιάχκ</p>

    <p>1) Η εορτή του ενδόξου αρχαγγέλου Μιχαήλ.  2) Η κοίμηση του αγίου Έδρα, επισκόπου Ασουάν.  3) Μνήμη του αγίου Ιωάννου του ομολογητού.  4) Η σύγκληση της εν Ρώμη Συνόδου κατά του πρεσβυτέρου Νοβατιανού.</p>

    <p>1) Την ημέρα αυτή τιμάται ο ένδοξος αρχάγγελος Μιχαήλ. ο οποίος ίσταται ενώπιον του Παντοκράτορος Θεού και πρεσβεύει για το ανθρώπινο γένος λέγοντας: «Ω Εσύ, ο Οποίος δεν ρέπεις προς την οργή, μην οργίζεσαι. Ω Δίκαιε, ελέησε το πλάσμα σου. Ω Εσύ, Μακρόθυμε, μην αφήσεις να χαθεί το έργο των χειρών Σου».  Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο μέγας πατέρας αββάς Έδρας, επίσκοπος Ασουάν. Οι γονείς του, οι οποίοι ήταν χριστιανοί, τον ανέθρεψαν διδάσκοντάς τον από μικρή ηλικία τον φόβο του Θεού. Όταν ήταν δεκαοκτώ ετών, οι γονείς του θέλησαν να τον παντρέψουν με μία από τις συγγενείς του, εκείνος όμως αρνήθηκε, με τη δικαιολογία ότι ήταν άρρωστος. Το επόμενο πρωί πήγε νωρίς στην εκκλησία νωρίς, προσευχήθηκε μαζί με την κοινότητα και ζήτησε από τον Κύριο Χριστό να του αποκαλύψει, μέσω της ανάγνωσης της Γραφής, ποιο ήταν το θέλημά Του γι’ αυτόν. Άκουσε ό,τι τον ανάπαυσε.  Όταν έφυγε από την εκκλησία, είδε στον δρόμο να μεταφέρουν έναν νεκρό στο κοιμητήριο. Καθώς περπατούσε μεταξύ των πενθούντων, μονολογούσε λέγοντας: «Άκου, Έδρα, νεκρός δεν είναι εκείνος, αλλά εσύ ο ίδιος, που πέθανες γι’ αυτόν τον μάταιο κόσμο». Αφού πια έφθασαν στο κοιμητήριο και έθαψαν τον νεκρό, ο Έδρας δεν γύρισε σπίτι, αλλά πήγε σε ένα μοναστήρι και έζησε με τους μοναχούς.  Όταν η οικογένεια και οι φίλοι του άκουσαν τι είχε συμβεί, πήγαν και του είπαν: «Κάνοντας αυτό που έκανες, μας έφερες θλίψη και λύπησες την καρδιά της μνηστής σου». Και πρόσθεσαν: «Μπορείς να λατρεύεις τον Θεό οπουδήποτε επιθυμείς». Καθώς απέτυχαν να τον κάνουν να αλλάξει γνώμη, επέστρεψαν με καρδιά γεμάτη θλίψη για τον αποχωρισμό του.  Στο εξής, ο άγιος Έδρας επιδόθηκε εντατικά στη λατρεία, την άσκηση, τη συνεχή νηστεία, τις αδιάκοπες προσευχές και τις αναρίθμητες μετάνοιες. Ήταν σύγχρονος του αγίου Ποιμένος, του οποίου έγινε υποτακτικός και από του οποίου τις διδαχές και το καλό παράδειγμα καθοδηγήθηκε.  Οκτώ έτη αργότερα, ζήτησε να του επιτραπεί να ζήσει μονήρη βίο στην έρημο. Ο αββάς Ποιμήν τού ζήτησε να διαβάσει τον βίο του μεγάλου αγίου αββά Αντωνίου, του πατέρα όλων των μοναχών, για να γνωρίζει πώς να αντιμετωπίσει τον κακό εχθρό, τον σατανά. Όταν οι γέροντες του επέτρεψαν να πάει στην έρημο, ο άγιος Έδρας πήγε εκεί, όπου βρήκε μια σπηλιά, μέσα στην οποία έζησε. Έμεινε εκεί επί πολλά έτη, πολεμώντας τον διάβολο και την ακολουθία του. Ο διάβολος τον πείραζε συχνά. Μια φορά ο διάβολος του παρουσιάσθηκε με ξίφος στο χέρι, θέλοντας να κατακόψει τα χέρια του αββά Έδρα. Ο άγιος έκραξε στον Κύριο και ο διάβολος εξαφανίστηκε μονομιάς. Μια μέρα έφυγε από τη σπηλιά του και, όταν γύρισε, βρήκε έναν τεράστιο δράκο μέσα. Τότε προσευχήθηκε στον Κύριο λέγοντας: «Κύριε και Δέσποτά μου, αν είναι θέλημά Σου να ζήσω μαζί με αυτό το θηρίο, τότε ας γίνει έτσι». Μετά παρατήρησε προσεκτικά τον δράκο και διαπίστωσε ότι ήταν κομμένος σε τρία κομμάτια.  Ο άγιος Έδρας ήταν σε συνεχή πόλεμο με τα δαιμόνια, τα οποία τον ξυπνούσαν κατά τη διάρκεια της νύκτας και τον τάραζαν τη μέρα, όμως ο Κύριος τον έσωζε απ’ όλα αυτά. Τα ακάθαρτα πνεύματα έκραζαν λέγοντας: «Αλίμονο σε σένα, Έδρα, που οι προσευχές σου μας έκαψαν και μας έδιωξαν από την έρημο».  Παρότι ο άγιος Έδρας ήταν έγκλειστος στο κελλί του, του πήγαιναν αρρώστους και δαιμονισμένους, εκείνος ευλογούσε έλαιο, τους έχριε με αυτό, και εκείνοι θεραπεύονταν αμέσως.  Κάποτε τον επισκέφθηκαν Σύροι μοναχοί για να τον ρωτήσουν σχετικά με ζητήματα της Γραφής που έχρηζαν αποσαφηνίσεως. Όταν τους τα εξήγησε όλα, εκείνοι θαύμασαν για τις γνώσεις του και αναφώνησαν: «Πήγαμε σε πολλές μονές και όρη, επισκεφθήκαμε δασκάλους και φιλοσόφους, κανείς όμως δεν μας εξήγησε τα ζητήματα αυτά όπως ο άγιος Έδρας».  Όταν κοιμήθηκε ο επίσκοπος της πόλης Ασουάν, μερικοί από τους κατοίκους της πόλης πήγαν στη μονή. Εκεί συνάντησαν τους Σύρους μοναχούς, οι οποίοι εγκωμίαζαν τον άγιο Έδρα. Οι κάτοικοι της πόλης, λοιπόν, πήγαν και πήραν τον άγιο Έδρα, παρά τη θέλησή του, και πήγαν όλοι μαζί στην Αλεξάνδρεια, όπου ο πάπας Αλεξανδρείας αββάς Θεόφιλος τον χειροτόνησε επίσκοπο Ασουάν. Με την ενθρόνισή του, ο άγιος Έδρας άρχισε να κηρύττει στο ποίμνιό του και να το διδάσκει τον ορθό τρόπο ζωής. Αφού τέλεσε πολλά θαύματα και έζησε με σεμνότητα το υπόλοιπο της ζωής του, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα τιμούμε την κοίμηση του αγίου Ιωάννου του ομολογητού.  Οι προσευχές του ας είναι μαζί μας. Αμήν.</p>

    <p>4) Την αυτή ημέρα συγκλήθηκε κατά το έτος 249 μ.Χ. ιερά Σύνοδος στη Ρώμη, η οποία έλαβε χώρα κατά το πρώτο έτος της βασιλείας του ασεβούς Δεκίου, και επί των ημερών του πάπα Ρώμης Κορνηλίου, του πάπα Αλεξανδρείας Διονυσίου, του πατριάρχου Αντιοχείας Φλαβιανού, και του αρχιεπισκόπου Ιεροσολύμων Γερμανού.  Η Σύνοδος συγκλήθηκε για να κρίνει σχεικά με τον Νοβατιανό, έναν ιερέα που έλεγε ότι όποιος αρνήθηκε τον Χριστό και εγκατέλειψε την πίστη κατά την περίοδο των διωγμών δεν θα πρέπει να γίνεται δεκτός όταν μετανοεί. Επίσης, οι μοιχοί δεν θα πρέπει γίνονται δεκτοί όταν μετανοούν. Ο αββάς Κορνήλιος τον επέπληξε για όσα υποστήριζε, εκείνος όμως δεν υπάκουσε. Τότε ο αββάς Κορνήλιος συγκάλεσε Σύνοδο εξήντα επισκόπων και δεκαοκτώ λογίων ιερέων και διακόνων της Ρώμης, για να συζητήσουν από κοινού για τον Νοβατιανό και τη διδασκαλία του.  Η διδασκαλία του Νοβατιανού, είπε στη Σύνοδο ο αββάς Κορνήλιος, στηριζόταν στους ακόλουθους λόγους του αποστόλου Παύλου στην Προς Εβραίους Επιστολή του: «Γιατί είναι αδύνατον σε όσους φωτίσθηκαν μια φορά, και γεύθηκαν την ουράνια δωρεά, και έγιναν μέτοχοι του Αγίου Πνεύματος, και γεύθηκαν τον καλό λόγο του Θεού και τις δυνάμεις του μέλλοντος αιώνος, είναι αδύνατον λοιπόν σ’ αυτούς, άμα πέσουν, να ανακαινισθούν με τη μετάνοια, καθώς ξανασταυρώνουν με τη συμπεριφορά τους τον Υιό του Θεού και Τον ντροπιάζουν δημόσια» (Εβραίους 6:4-6).  Οι πατέρες απάντησαν στον Νοβατιανό εξηγώντας του ότι ο απόστολος δεν το είπε αυτό για τον άνθρωπο που μετανοεί, αλλά για τον άνθρωπο που εννοεί να βαπτίζεται κάθε φορά που πέφτει στην αμαρτία, καθώς μπορεί να λάβει το βάπτισμα μόνο μία φορά. Έτσι, ο απόστολος συνέχισε λέγοντας: «Ξανασταυρώνουν με τη συμπεριφορά τους τον Υιό του Θεού και Τον ντροπιάζουν δημόσια». Ο απόστολος εξηγεί εδώ ότι, καθώς η σταύρωση έλαβε χώρα μόνο μία φορά, το ίδιο ισχύει και για το βάπτισμα. Όσο για τη θύρα της μετανοίας, αυτή είναι ανοικτή για κάθε μετανοούντα· αλλιώς, όποιος πέφτει στην αμαρτία της άρνησης του Χριστού, ή αμαρτάνει εκ νέου, δεν θα μπορούσε να γίνεται δεκτός, ακόμα κι αν μετανοούσε. Κάτι τέτοιο θα σήμαινε, άρα, ότι η μετάνοια του Δαυΐδ δεν έγινε δεκτή και ότι, όταν ο Πέτρος αρνήθηκε τον Κύριο Ιησού, η μετάνοιά του επίσης δεν έγινε δεκτή. Επομένως, η επέλευση του Αγίου Πνεύματος στον απόστολο Πέτρο θα ήταν άνευ αξίας· επίσης, η ανάθεση του Κυρίου Ιησού στον Πέτρο να ποιμαίνει το ποίμνιό Του θα ήταν άκυρη, κάτι που θα καθιστούσε επίσης άκυρο κάθε βάπτισμα που ο απόστολος Πέτρος τέλεσε. Γενικότερα, κατά την άποψη του Νοβατιανού, όλοι θα οδηγούνταν στην απώλεια· η άποψη αυτή όμως δείχνει παντελή άγνοια.  Ο Κύριος Χριστός ήλθε στον κόσμο για να σώσει τους αμαρτωλούς και να τους οδηγήσει στη μετάνοια· γι’ αυτό, είπε: «Εάν δεν μετανοείτε, θα οδηγηθείτε όλοι με τον ίδιο τρόπο στην απώλεια» (Λουκ. 13:3).  Όλοι όσοι συνήλθαν στη Σύνοδο κατά του Νοβατιανού τον συμβούλευσαν να εγκαταλείψει την πεπλανημένη του άποψη και να μετανοήσει γι’ αυτή. Του είπαν: «Να μην εχθρεύεσαι τον Θεό, τον εαυτό σου και όλη την ανθρωπότητα». Καθώς ο Νοβατιανός δεν απέστη από την άποψή του, η Σύνοδος τον εξόρισε, και αφόρισε τον ίδιο και όλους εκείνους που ασπάζονταν τις απόψεις του.  Οι προσευχές των αγίων αυτών ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τρίτη του μηνός Κιάχκ</p>

    <p>1) Το μαρτύριο του αγίου Βαρσανουφίου.  2) Η κοίμηση του αγίου Απραξίου.  3) Ο καθαγιασμός του ναού του αγίου Μισαήλ του αναχωρητού.  1) Την ημέρα αυτή μαρτύρησε ο μοναχός Βαρσανούφιος κατά τις πρώτες ημέρες της εμφάνισης του ισλάμ στην Αίγυπτο. Ο μοναχός Βαρσανούφιος έζησε στην εκκλησία του αγίου Μηνά στην παλιά συνοικία του Καΐρου (Φουμ-Ελ-Χαλήγκ). Λάτρευε τον Θεό με αφοσίωση και ευλάβεια. Νήστευε δύο συνεχόμενες ημέρες κατά διαστήματα, με αδιάλειπτη προσευχή και αμέτρητες μετάνοιες.  Κάποιοι κακοήθεις τον κατηγόρησαν ότι καταράσθηκε τους δικαστές και τους μουσουλμάνους σεΐχηδες. Τον συνέλαβαν και, αφού τον υπέβαλαν σε φρικτά βασανιστήρια, τελικά τον αποκεφάλισαν. Έτσι, ο άγιος Βαρσανούφιος έλαβε τον στέφανο του μαρτυρίου.  Οι προσευχές του ας είναι μαζί μας. Αμήν.  2) Την αυτή ημέρα κοιμήθηκε ο αββάς άγιος Απράξιος, ο οποίος ήταν από την Άνω Αίγυπτο και έγινε μοναχός σε ηλικία είκοσι ετών.  Αγωνίσθηκε έναν τέλειο πνευματικό αγώνα, έως ότου ο σατανάς κουράσθηκε να τον πειράζει. Τότε του παρουσιάσθηκε και του είπε: «Έχεις ακόμα πενήντα χρόνια να ζήσεις στον κόσμο τούτο», επιχειρώντας να ρίξει τον άγιο με τα λόγια αυτά στην απελπισία. Ο άγιος απάντησε: «Είμαι περίλυπος, διότι σκέπτομαι ότι είχα άλλα εκατό χρόνια να ζήσω και έχω χαλαρώσει τον αγώνα μου και τη λατρεία μου προς τον Θεό. Αν είναι έτσι, πρέπει να εντείνω τον αγώνα μου πριν πεθάνω». Με τον τρόπο αυτό, νίκησε τον διάβολο, που προσπάθησε να φέρει στην καρδιά του την ακηδία.  Αφού αγωνίσθηκε σθεναρά στον πνευματικό του αγώνα, ο άγιος Απράξιος κοιμήθηκε εν ειρήνη μετά από εβδομήντα έτη λατρείας και ασκήσεως.  Οι προσευχές του ας είναι μαζί μας. Αμήν.   3) Την αυτή ημέρα τιμούμε τη μνήμη του καθαγιασμού του ναού του αγίου Μισαήλ του αναχωρητού. Την ώρα που ο αββάς Ισαάκ, ηγούμενος της μονής Ελ-Καλαμόν, βρισκόταν στη μονή, κάποιος νέος τον πλησίασε. Ο αββάς Ισαάκ, αφού πρώτα έκανε το σημείο του σταυρού μπροστά από το πρόσωπό του, κατά το έθος των μοναχών, τον άφησε να πλησιάσει. Ο νέος πλησίασε, έκανε βαθειά μετάνοια μπροστά στον άγιο και του είπε: «Πατέρα μου, αββά Ισαάκ, δέξου την ταπεινότητά μου για χάρη του Κυρίου Χριστού. Βοήθησέ με να σώσω την ψυχή μου, και συγκαταρίθμησέ με μεταξύ των τέκνων σου». Ο ηγούμενος θαύμασε που ο νέος τον αποκάλεσε με το όνομά του, και τον ρώτησε: «Ποιος σου είπε το όνομά μου;». Ο νέος απάντησε: «Με πληροφόρησε η χάρις, που ενοικεί μέσα σου».  Ο ηγούμενος ζήτησε από τον Μισαήλ να καθίσει, και του είπε: «Είθε ο Παντοδύναμος Θεός να σου οικοδομήσει έναν ιερό ναό. Και τώρα, πες μου για σένα». Ο νέος απάντησε: «Με λένε Μισαήλ. Ο πατέρας μου αγαπούσε τον κόσμο, ο οποίος τον τηρούσε μακριά από τη λατρεία του Θεού, και ήταν λυπημένος, επειδή δεν είχε παιδιά. Μια μέρα φιλοξένησε έναν άγιο γέροντα και του εξέφρασε τη λύπη του που δεν είχε παιδί να κληρονομήσει την περιουσία του. Ο μοναχός τού είπε: ‘‘Διόρθωσε τη σχέση σου με τον Κύριο, που αγαπά το ανθρώπινο γένος· Εκείνος θα σου δώσει έναν ευλογημένο γιο’’. Ο πατέρας μου ρώτησε τον μοναχό: ‘‘Πώς πρέπει να συνεχίσω;’’. Ο γέροντας απάντησε: ‘‘Ζήσε έναν τέλειο βίο, σύμφωνο με τις εντολές της Εκκλησίας, όπως ζητείται από τους πιστούς· να μην απομακρύνεσαι από την αγία Εκκλησία και να έχεις έναν ιερέα να τον συμβουλεύεσαι για όλα τα ζητήματα που σε απασχολούν. Ζώντας με τον τρόπο αυτό, εσύ και η σύζυγός σου θα έχετε αυτό που επιθυμείτε’’». Ο άγιος Μισαήλ συνέχισε: «Ο πατέρας μου έκανε όλα όσα ο άγιος γέροντας του είχε δώσει εντολή να κάνει· τα λόγια του γέροντα εκπληρώθηκαν και η μητέρα μου γέννησε έναν γιο, εμένα».  Όταν ήμουν έξη ετών, οι γονείς μου κοιμήθηκαν. Ο πατέρας επίσκοπος φρόντισε για την ανατροφή και την εκπαίδευσή μου, καθώς και για τη διαχείριση των χρημάτων μου. Μελετώντας την Αγία Γραφή, επεθύμησα τη μοναχική ζωή· έτσι, ήρθα εδώ». Ο ηγούμενος χάρηκε για όλα όσα ο νέος άνδρας, ο Μισαήλ, του είπε. Τον εμπιστεύθηκε σ’ έναν από τους γέροντες της μονής, ο οποίος τον καθοδήγησε στην άσκηση, στη λατρεία και στον αγώνα της πνευματικής ζωής. Κατόπιν, τον ενέδυσαν το μοναχικό ράσο και το ιερό σχήμα. Στο εξής, έζησε τη μοναχική ζωή της λατρείας και της ασκήσεως.  Μια μέρα, ένας από τους αδελφούς της μονής πήγε στον αββά Μισαήλ. Τον βρήκε να προσεύχετα όρθιος και, όταν κτύπησε την πόρτα του κελλιού του, του άνοιξε. Προσευχήθηκαν μαζί, ευλόγησε ο ένας τον άλλο, και άρχισαν να συζητούν τους τρόπους κατανίκησης του πονηρού εχθρού. Ο άγιος Μισαήλ τού είπε: «Ο διάβολος φεύγει μακριά όταν οι πνευματικές μας προσευχές είναι ειλικρινείς και θερμές». Αφού τελείωσαν την πνευματική τους συνομιλία, δόξασαν τον Θεό και ο αδελφός έφυγε. Μετά από λίγο ο ίδιος αδελφός πήγε στον αββά Μισαήλ και τον βρήκε να προσεύχεται λέγοντας: «Κύριε, σώσε με· μην παραβλέψεις την ταπεινότητά μου. Καθάρισέ με από τις αμαρτίες μου. Η μητέρα μου και ο πατέρας μου με εγκατέλειψαν, αλλά ο Κύριος με δέχθηκε». Όταν ο αδελφός είδε πόσο αδύνατος ήταν και πόσο το δέρμα του κολλούσε επάνω στα οστά του, κραύγασε και είπε στον αββά Μισαήλ: «Το σώμα σου φαίνεται σαν να έχει καεί». Ο άγιος του είπε: «Ευχαριστώ τον Θεό μου, γιατί μου έχει δώσει την όρασή μου και την ακοή μου για να διαβάζω την Αγία Γραφή και να διαβάζω τον λόγο του Θεού· ο ίδιος επίσης μου έδωσε τη δύναμη να στέκομαι όρθιος όταν προσεύχομαι».  Όταν ο ηγούμενος της μονής άκουσε για την άσκηση του αγίου Μισαήλ, πήγε να τον επισκεφθεί. Ο άγιος Μισαήλ τού είπε: «Άγιε πατέρα μου, μετά από τρεις ημέρες κάποιοι άνθρωποι που θα μοιάζουν με στρατιώτες θα έλθουν και θα σε ρωτήσουν για μένα. Μη με κρατήσετε μακριά τους. Μη φοβηθείτε ή στενοχωρηθείτε, γιατί θα είναι θέλημα Θεού. Επίσης, θα πρέπει να γνωρίζετε ότι το επόμενο έτος θα πέσει λιμός και θα έλθω να σας δω τότε». Ύστερα από λίγες μέρες, οι άνθρωποι που έμοιαζαν με στρατιώτες ήλθαν, πήραν τον άγιο και έφυγαν.   Ο ηγούμενος άκουσε προσεκτικά όσα του είπε ο άγιος και αγόρασε μεγάλο μέρος της σοδειάς του σταριού. Όπως προέβλεψε ο άγιος Μισαήλ, έπεσε λιμός, και το σιτάρι βρέθηκε να είναι σε έλλειψη. Ο διοικητής ήλθε στη μονή με τους άνδρες του για να πάρουν όσο στάρι θα έβρισκαν στη μονή. Τότε εμφανίσθηκαν στρατιώτες και τον εμπόδισαν να κάνει αυτό που είχε κατά νουν· έτσι, γύρισε πίσω με άδεια χέρια. Ο ηγούμενος καλωσόρισε τους στρατιώτες αυτούς, τους ευχαρίστησε, και τους προσέφερε φαγητό να φάνε. Εκείνοι του είπαν: «Δεν έχουμε καθόλου ανάγκη από την τροφή αυτή». Ένας από τους στρατιώτες βγήκε μπροστά, πήρε το χέρι του ηγουμένου, τον πήρε παράμερα και του είπε: «Είμαι ο γιος σου Μισαήλ, και εκείνοι οι άνθρωποι που μοιάζουν με στρατιώτες είναι ερημίτες οι οποίοι ήρθαν πέρυσι και με πήραν μαζί τους. Σου ζητώ τώρα να πάω στον αββά Αθανάσιο, τον επίσκοπο της πόλης που μεγάλωσα. Πες του για μένα και ζήτησέ του από τα χρήματα του πατέρα μου, με τα οποία θα μπορούσες να κτίσεις έναν ναό στο όνομά μου. Αφού κτισθεί ο ναός, κάλεσε τον πατέρα μας επίσκοπο να το καθαγιάσει».  Ο ηγούμενος έκανε ό,τι του ζήτησε ο άγιος Μισαήλ. Πήγε στον επίσκοπο και πήρε από αυτόν χρυσό, ασήμι, πολλά βιβλία και πεντακόσια πρόβατα. Εκτός αυτών, έλαβε επίσης υφάσματα, κοσμήματα και σκεύη που ανήκαν στον άγιο.   Ο ηγούμενος κατεδάφισε το παλιό σπίτι του αγίου, αγόρασε το οικόπεδο που ήταν δίπλα στο σπίτι, και έκτισε εκεί τον ναό. Ενώ ο πατέρας επίσκοπος τελούσε την εορτή του καθαγιασμού του ναού, ο άγιος Μισαήλ και οι ερημίτες πατέρες ήλθαν και συμπροσευχήθηκαν κατά την εκφώνηση των ευχών του καθαγιασμού. Ο άγιος Μισαήλ είπε στον ηγούμενο της μονής, αββά Ισαάκ, ότι θα αναχωρήσει από τον κόσμο τούτο το επόμενο έτος. Στη συνέχεια γύρισε με τους ερημίτες πατέρες πίσω.   Οι προσευχές των αγίων αυτών ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τετάρτη του μηνός Κιάχκ</p>

    <p>1) Το μαρτύριο του αγίου Μπεχνάμ και της αδελφής του αγίας Σάρας.  2) Η κοίμηση του αγίου Χριστοδούλου.  3) Το μαρτύριο του αγίου Συμεών από τη Μενούφ και το μαρτύριο των αγίων  αββά Ωρ και αββά Μηνά του γέροντος.  4) Το μαρτύριο του αγίου Αμμωνίου, επισκόπου Έσνα (Ηλιουπόλεως).</p>

    <p>1) Την ημέρα αυτή μαρτύρησαν ο άγιος Μπέχναμ και η αδελφή του αγία Σάρα, τέκνα του Σενναχερίβ, βασιλέα της Περσίας. Μια μέρα ο Μπέχναμ ειχε βγει για κυνήγι στην έρημο μαζί με σαράντα δούλους του. Εκεί είδε ένα τεράστιο θηρίο, που το κυνήγησε σε μεγάλη απόσταση, με αποτέλεσμα να απομακρυνθεί αρκετά και να χωρισθεί τελικά από τους δούλους του. Η ώρα πέρασε και έπεσε η νύκτα· έτσι, έπρεπε να κοιμηθεί στο μέρος εκείνο. Στον ύπνο του, είδε κάποιον που του είπε να πάει στον άγιο Ματθαίο, ο οποίος έμενε στο όρος εκείνο και θα προσευχόταν στον Κύριο να θεραπεύσει την αδελφή του. Η αδελφή του βασανιζόταν από μια αθεράπευτη ασθένεια: Ήταν λεπρή.  Όταν ο άγιος Μπέχναμ ξύπνησε και βρήκε τους δούλους του, άρχισαν να ψάχνουν για τον άγιο Ματθαίο· τελικά τον βρήκαν σε μια σπηλιά. Ο άγιος γονάτισε, του είπε για το όραμα και του ζήτησε να έλθει μαζί τους στην πόλη. Ο Μπέχναμ πήγε πριν από αυτόν στην πόλη και είπε στη μητέρα του για το όραμα και ότι ο άγιος Ματθαίος ήταν έξω από την πόλη. Λόγω της αγάπης και της εμπιστοσύνης της στον Μπέχναμ, επέτρεψε στην αδελφή του να πάει μαζί του κρυφά. Όταν έφθασαν εκεί που ήταν ο άγιος Ματθαίος, εκείνος προσευχήθηκε γι’ αυτήν και ο Κύριος τη θεράπευσε. Ο άγιος Ματθαίος κήρυξε σ’ αυτούς και τους δίδαξε τον ορθό τρόπο ζωής. Επίσης, αφού προσευχήθηκε, ξεπήδησε πηγή νερού, με το οποίο τους βάπτισε εις το όνομα του Πατρός και του Υιού και του Αγίου Πνεύματος, του ενός Θεού. Ύστερα γύρισε στη σπηλιά του.  Όταν ο βασιλιάς Σενναχερίβ έμαθε ότι η κόρη του θεραπεύθηκε, την κάλεσε και τη ρώτησε πώς θεραπεύθηκε. Εκείνη του είπε: «Ο Κύριος Ιησούς Χριστός μού χάρισε τη θεραπεία διά των χειρών του αγίου Ματθαίου και όχι διά των άστρων, τα οποία εσύ λατρεύεις». Ο βασιλιάς οργίσθηκε και τους απείλησε με τιμωρία αν δεν άλλαζαν την ορθή τους άποψη.  Κατά τη διάρκεια της νύκτας, ο άγιος Μπέχναμ και η αγία αδελφή του αποφάσισαν να πάνε μαζί στον άγιο Ματθαίο προτού οδηγηθούν στον θάνατο. Καθώς πήγαιναν κρυφά στον άγιο Ματθαίο, συναντήθηκαν καθ’ οδόν με μερικούς φίλους τους. Μετά απ’ αυτό, ο πατέρας τους, μαθαίνοντας γι’ αυτό που πήγαιναν να κάνουν, έστειλε τους άνδρες του να τους προλάβουν. Τους βρήκαν λοιπόν στον δρόμο προς τον άγιο και τους φόνευσαν. Ο Μπέχναμ, η αδελφή του και οι συνοδοιπόροι τους έλαβαν τον στέφανο της ζωής στη Βασίλεια των Ουρανών.  Όταν οι άνδρες που φόνευσαν τον άγιο Μπέχναμ και την αγία αδελφή επέστρεψαν στον βασιλιά, τον βρήκαν να έχει καταληφθεί από πονηρό πνεύμα, το οποίο τον βασάνιζε προξενώντας του ανυπόφορο πόνο. Η βασίλισσα έστειλε ανθρώπους της στον άγιο Ματθαίο και να τον ικετεύσουν να έλθει. Όταν ήλθε, προσευχήθηκε για τον βασιλιά και ο Κύριος τον θεράπευσε αμέσως. Ο άγιος τους κήρυξε, και ο βασιλιάς και η σύζυγός του, μαζί με όλους στην πόλη, πίστευσαν. Ο βασιλιάς έκτισε μια μονή για τον άγιο Ματθαίο, στην οποία εναπέθεσε τα σκηνώματα των παιδιών του, του αγίου Μπέχναμ και της αγίας αδελφής του. Ο άγιος Ματθαίος έμεινε στη μονή αυτή για μεγάλο χρονικό διάστημα. Ο Κύριος, διά των σκηνωμάτων των αγίων Μπέχναμ και Σάρας, της αδελφής του, τέλεσε πολλά σημεία θεραπείας και θαύματα.  Οι προσευχές τους ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο άγιος Χριστόδουλος ο χρυσοχόος, ο οποίος ήταν από την πόλη Άιν-Σεμς. Μια μέρα, μια όμορφη γυναίκα τού έφερε ένα σπασμένο χρυσό αγγείο και προσπάθησε να τον βάλει σε πειρασμό. Τράβηξε από τα χέρια της το ρούχο της και του είπε: «Φτιάξε δαχτυλίδια για τα δάκτυλα αυτά, βραχιόλια για τα χέρια αυτά, έναν σταυρό για το στήθος αυτό, και σκουλαρίκια γι’ αυτά τ’ αυτιά». Εκείνος της απάντησε: «Σήμερα είμαι άρρωστος, κι όσο για την αυριανή ημέρα, ας γίνει το θέλημα του Θεού». Μετά έκλεισε το κατάστημά του, πήγε σπίτι και άρχισε να μέμφεται τον εαυτό του λέγοντας: «Δεν είμαι καθόλου δυνατότερος από τον άγιο Αντώνιο τον Μέγα, ή τον άγιο Μακάριο, ή τον άγιο Παχώμιο, και τους άλλους που έφυγαν από τον κόσμο τούτο και έζησαν στην έρημο. Ψυχή μου, φύγε από τον κόσμο τούτο αν θέλεις να σωθείς».  Στη συνέχεια, διηγήθηκε στη μητέρα του τι του συνέβη και της ζήτησε με δάκρυα που έτρεχαν να του επιτρέψει να πάει στην ερημιά. Εκείνη είπε: «Αν τα πράγματα έχουν όπως λες, πήγαινέ με πρώτα σε μια γυναικεία μονή να γίνω μοναχή, κι όσο για εσένα, ο Κύριος ας είναι μαζί σου». Ο άγιος Χριστόδουλος πήγε τη μητέρα του σε μια γυναικεία μονή και την εμπιστεύθηκε στην εκεί ηγουμένη. Της έδωσε όσα χρήματα χρειαζόταν, και τα υπόλοιπα τα υπόλοιπα έδωσε στους πτωχούς. Μετά τράβηξε για το βουνό.  Μετά από δρόμο τριών ημερών, είδε τρεις άνδρες να έχουν ο καθένας από έναν σταυρό στο χέρι, και εκτυφλωτικό φως, λαμπρότερο από τον ήλιο, να βγαίνει από τους σταυρούς. Πήγε κοντά τους, ευλογήθηκε από αυτούς, και κατόπιν τους ζήτησε να τον συμβουλεύσουν ως προς το τι πρέπει να κάνει για να σωθεί. Τον οδήγησαν σε μια κοιλάδα με καρποφόρα δένδρα και μια πηγή με τρεχούμενο νερό. Ο άγιος Χριστόδουλος έμεινε εκεί επί πολλά έτη, με αδιάλειπτη προσευχή, ανάγνωση των ψαλμών, και μακρές νηστείες. Ως τροφή είχε τους καρπούς των δένδρων της κοιλάδας εκείνης.  Καθώς ο σατανάς απέτυχε να τον καταβάλει, εμφανίσθηκε σε πονηρούς ανθρώπους με μορφή βαρβάρου, και τους είπε: «Υπάρχει ένας μεγάλος θησαυρός στην κοιλάδα, τον οποίο βρήκε ένας που ζει κοντά του. Ελάτε μαζί μου και θα σας τον δείξω». Τον ακολούθησαν λοιπόν προς το βουνό, αλλά δεν μπορούσαν να κατέβουν στην κοιλάδα. Ο διάβολος πήγε ντυμένος μοναχός στον άγιο Χριστόδουλο και του είπε: «Στην κορυφή του βουνού υπάρχουν μερικοί μοναχοί που έχασαν τον δρόμο τους· είναι κατάκοποι και κοντεύουν να πεθάνουν από τη δίψα. Πήγαινε κοντά τους και δώσ’ τους να φάνε και να πιουν, ώστε να μπορέσουν να επιζήσουν». Ο άγιος έκανε το σημείο του σταυρού μπροστά από το πρόσωπό του, κατά το έθος των μοναχών, και αμέσως ο διάβολος έγινε καπνός και εξαφανίσθηκε. Κατ’ αυτόν τον τρόπο, ο άγιος Χριστόδουλος κατανικούσε πάντοτε τον διάβολο με το σημείο του σταυρού.  Ο άγιος Χριστόδουλος αυξήθηκε στη λατρεία και έζησε μέχρι τα βαθιά γεράματα. Όταν πλησίαζε η ημέρα της αναχώρησής του, οι τρεις ερημίτες που τον οδήγησαν στην κοιλάδα ήλθαν και προσευχήθηκαν μαζί του. Αφού αλληλοευλογήθηκαν με τον άγιο Χριστόδουλο, του είπαν: «Ο Κύριος μας έστειλε να γράψουμε τον βίο σου, για να ωφεληθούν και άλλοι». Εκείνος τους είπε όλα όσα του είχαν συμβεί. Μετά από σύντομη ασθένεια, κοιμήθηκε εν ειρήνη. Μετά προσευχήθηκαν επάνω από το σκήνωμά του και τον ενταφίασαν.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα μαρτύρησε ο άγιος Συμεών από τη Μενούφ επί των ημερών των Αράβων· επίσης, τιμάται η μνήμη του μαρτυρίου των αγίων αββά Ωρ και αββά Μηνά.  Οι πρσευχές τους ας είναι μαζί μας. Αμήν.</p>

    <p>4) Την αυτή ημέρα μαρτύρησε ο μέγας πατέρας αββάς Αμμώνιος, επίσκοπος Έσνα (Ηλιουπόλεως), ο οποίος είχε πολύ καλή αγωγή από μικρή ηλικία και ήταν πασίγνωστος για τις αρετές του. Ο πάπας Αλεξανδρείας αββάς Πέτρος τον χειροτόνησε επίσκοπο Έσνα.  Λόγω της μεγάλης επιθυμίας του για τον μονήρη βίο, έκτισε μια μονή στους πρόποδες ενός βουνού, δίπλα σε μια πηγή. Έμενε όλη την εβδομάδα σε μια σπηλιά και κατέβαινε στην εκκλησία το Σάββατο. Τελούσε τη Θεία Λειτουργία την Κυριακή, και βρισκόταν μετά με τους πιστούς του, στους οποίους κήρυττε και τους οποίους καθοδηγούσε κατάλληλα στην επίλυση των τυχόν διαφορών τους. Περνούσε μαζί τους και τη Δευτέρα, και κατόπιν γυρνούσε στη σπηλιά του για να συνεχίσει τη λατρεία και την άσκησή του.  Επί των ημερών του, μαρτύρησαν πολλοί από το ποίμνιό του. Όταν ο ασεβής Αρριανός πήγε στην Άνω Αίγυπτο, εξαπέλυε διωγμό στον δρόμο του κατά των χριστιανών. Τους διέταζε να λατρεύουν τα είδωλα, και όσους αρνούνταν τους υπέβαλλε σε βασανιστήρια και τους φόνευε. Συνέχιζε έτσι, ώσπου έφθασε στην Έσνα. Εκεί συνάντησε τέσσερις νέους οι οποίοι πήγαιναν τα γαϊδούρια τους φορτωμένα με πεπόνια. Ένας από τους στρατιώτες του διοικητή τούς ρώτησε για την πίστη τους. Εκείνοι απάντησαν: «Είμαστε χριστιανοί». Έτσι, τους συνέλαβαν. Όταν η μητέρα τους έμαθε γι’ αυτό που συνέβη, έσπευσε να τους εμψυχώσει λέγοντας στους στρατιώτες: «Αγαπούμε τον Ιησού Χριστό και δεν λατρεύουμε τα είδωλά σας, που είναι άξια περιφρόνησης». Τότε ο διοικητής διέταξε να τη ρίξουν στη φυλακή.  Τα μεσάνυκτα, η Παρθένος Μαρία παρουσιάσθηκε στη μητέρα αυτή και της είπε: «Γνώριζε ότι ο Γιος μου, ο Σωτήρας και Κύριος, έχει καλέσει στη Βασιλεία των Ουρανών εσένα και τους ευλογημένους σου γιους Σάρο, Γερμανό, Βανούφ και Μπιστάι». Μετά η Παρθένος Μαρία τής ευχήθηκε ειρήνη και ύστερα ανήλθε στους ουρανούς. Το πρωί ο διοικητής τούς κάλεσε και τους ζήτησε να προσκυνήσουν τα είδωλα, εκείνοι όμως αρνήθηκαν με γενναιότητα. Έτσι, ο διοικητής διέταξε να αποκεφαλισθούν, κάτι που έλαβε χώρα κατά την έκτη του κοπτικού μηνός Μπασόνς. Οι πιστοί πήραν τα σκηνώματά τους και τα έκρυψαν στα σπίτια τους. Πολλά σημεία και θαύματα τελέσθηκαν διά των σκηνωμάτων τους.  Υπήρχαν ακόμη στα μέρη εκείνα τέσσερα επίσημα πρόσωπα που εργάζονταν ως φοροεισπράκτορες στην Έσνα. Καθώς έκαναν ενώπιον του Αρριανού επαλήθευση του ποσού των φόρων που είχαν συλλέξει, ένας από αυτούς ανέφερε το όνομα του Χριστού. Ο Αρριανός εξοργίσθηκε και διέταξε να τους υποβάλουν σε βασανιστήρια. Όταν είδε την καρτερικότητά τους στα βασανιστήρια, διέταξε να τους αποκεφαλίσουν· έτσι, έλαβαν τον στέφανο του μαρτυρίου κατά την έκτη του μηνός Μπαουνά. Μαζί τους μαρτύρησαν πολλοί: γυναίκες, άνδρες και μοναχοί.  Όταν ο Αρριανός πήγε στην Αρμούντ, δύο γυναίκες ονόματι Θέκλα και Μάρθα, που ήταν από την Έσνα, έσπευσαν να πάνε εκεί και να ομολογήσουν ενώπιόν του τον Χριστό. Ο Αρριανός απευθύνθηκε στους κατοίκους της Αρμούντ που ήταν γύρω του και τους είπε: «Γιατί είπατε ότι δεν υπάρχουν χριστιανοί στην πόλη σας;». Έκαναν τη σχετική έρευνα και βρήκαν ότι οι δύο γυναίκες ήταν από την Έσνα. Πήγαν λοιπόν στον Αρριανό και του είπαν ότι οι γυναίκες αυτές ήταν ξένες και δεν ήταν από την πόλη τους, η οποία αγαπούσε τους αυτοκράτορες και τα είδωλα. Ο Αρριανός διέταξε να τις αποκεφαλίσουν, κάτι που έλαβε χώρα κατά τη δεκάτη εβδόμη του μηνός Αμπίμπ.  Όσο για τον άγιο Αμμώνιο, άγγελος Κυρίου τού παρουσιάσθηκε όταν ήταν στην έρημο, και του είπε: «Χαίρε, Αμμώνιε, ο Κύριος δέχθηκε τις προσευχές σου για το ποίμνιό σου και ετοίμασε στεφάνους για σένα. Σήκω, λοιπόν, και κατέβα να τους κηρύξεις και να τους παραγγείλεις να μείνουν εδραίοι στην ομολογία του Κυρίου Χριστού». Ο άγγελος του ευχήθηκε ειρήνη και έφυγε.  Ο άγιος σηκώθηκε και κατέβηκε αμέσως στην πόλη. Μάζεψε τον κόσμο, τους κήρυξε και τους πληροφόρησε για όσα του είχε πει ο άγγελος. Τότε όλοι ανέκραξαν: «Πατέρα μας, είμαστε έτοιμοι να αντέξουμε κάθε δοκιμασία στο όνομα του Κυρίου Χριστού, ακόμη και έως θανάτου». Αυτά έλαβαν χώρα κατά την εορτή του αγίου Ισαάκ. Ο άγιος Αμμώνιος πήρε μαζί του το ποίμνιό του επάνω στο όρος Κατούν (που σημαίνει «όρος γεμάτο αγαθά»), για να τιμήσουν την εορτή εκεί.  Ο Αρριανός έφυγε από την Αρμούντ για να πάει σ’ ένα χωριό ονόματι Χελουάν, δυτικά της Έσνα. Όλοι οι κάτοικοι του χωριού αυτού βγήκαν και ομολόγησαν ενώπιόν του το όνομα του Χριστού. Τότε διέταξε να αποκεφαλισθούν· έτσι, έλαβαν τον στέφανο του μαρτυρίου. Κατόπιν ο Αρριανός εισήλθε στην Έσνα και περιπλανήθηκε στους δρόμους της, που ήταν άδειοι μέχρι που έφθασε στη νότια πύλη που καλείται «Πύλη των Ευχαριστιών», επειδή είχε αναπέμψει εκεί ο αββάς Αρμάνιος μαζί με τον λαό του τις ευχές των Ευχαριστιών. Εκεί ο Αρριανός βρήκε μια ανάπηρη γριά, η οποία είχε μείνει πίσω επειδή δεν μπορούσε να ανεβεί στο βουνό μαζί με τους άλλους κατοίκους. Ο Αρριανός τη ρώτησε τι απέγιναν οι κάτοικοι του χωριού. Η γυναίκα απάντησε: «Οι κάτοικοι άκουσαν ότι ο ασεβής διοικητής ερχόταν να φονεύσει τους χριστιανούς· έτσι, ανέβηκαν στο βουνό για να τιμήσουν την εορτή του αγίου Ισαάκ πριν μαρτυρήσουν». Ο Αρριανός τη ρώτησε ποιον από τους θεούς λάτρευε. Εκείνη απάντησε: «Είμαι χριστιανή», και αποκεφαλίσθηκε αμέσως.  Έπειτα ο Αρριανός έφυγε από το χωριό για το όρος Κατούν. Στον δρόμο, περνώντας από το χωριό Ελ-Μαβγαλά, βρήκε κάποιους που δήλωσαν χριστιανοί· κι αυτοί αποκεφαλίσθηκαν αμέσως. Συνέχισε περνώντας από τα χωριά Χαρμαγιαχάτ και Σερόγια, όπου διέταξε να φονευθούν οι εκεί χριστιανοί.  Ο Αρριανός φόνευε κάθε χριστιανό που συναντούσε στον δρόμο του, μέχρις ότου έφθασε τελικά στο όρος Κατούν, όπου όλος ο κόσμος τον υποδέχθηκε με μία φωνή αναφωνώντας: «Είμαστε χριστιανοί». Ο Αρριανός τούς απείλησε και, καθώς αυτό δεν είχε κανένα αποτέλεσμα, διέταξε τους στρατιώτες του να σύρουν τα ξίφη τους και να τους σκοτώσουν όλους. Καθένας έφερνε μπροστά στον στρατιώτη με το ξίφος την κόρη του ή τον γιο του λέγοντας: «Προχώρα προς τον αληθινό νυμφίο, που δεν γνωρίζει θάνατο». Βάδισαν προς τον θάνατο όλοι μαζί λέγοντας: «Πηγαίνουμε στην αιώνια χαρά της Βασιλείας των Ουρανών». Τελειώθηκαν με το μαρτύριό τους κατά τη δεκάτη ενάτη ημέρα του κοπτικού μηνός Αμπίμπ.  Γυρίζοντας οι στρατιώτες προς την Έσνα, συνάντησαν τρεις άνδρες που έκραζαν: «Είμαστε χριστιανοί». Οι στρατιώτες τούς είπαν: «Τα ξίφη μας έχουν θολώσει από την πολλή χρήση». Οι τρεις άνδρες απάντησαν στους στρατιώτες: «Εδώ είναι τα τσεκούρια μας». Οι στρατιώτες πήραν τα τσεκούρια και οι τρεις άνδρες έβαλαν τα κεφάλια τους επάνω σε μια πέτρα δίπλα στην δυτική πύλη της πόλης. Οι στρατιώτες τούς αποκεφάλισαν και οι τρεις άνδρες έλαβαν τον στέφανο του μαρτυρίου.  Όσο για τον επίσκοπο αββά Αμμώνιο, τον συνέλαβαν και τον έφεραν ενώπιον του Αρριανού, ο οποίος, έξω φρενών, διέταξε να δέσουν τον άγιο πίσω από τα άλογα που θα πήγαιναν προς το πλοίο που θα έφευγε για το Ασουάν. Μετά τον έδεσαν στην πρύμνη του πλοίου. Ο Αρριανός τον ανέβαζε κάθε λίγο στο πλοίο και του ζητούσε να προσφέρει θυμίαμα στα είδωλα, αλλά ο άγιος αρνείτο. Τελικά διέταξε τους άνδρες του να κάψουν τον άγιο, ο οποίος έλαβε, έτσι, τον στέφανο του μαρτυρίου κατά τη δεκάτη τετάρτη του κοπτικού μηνός Κιάχκ.  Οι πιστοί πήραν το σκήνωμά του, που τηρήθηκε σώο και αβλαβές από τη φωτιά. Το τύλιξαν και το έκρυψαν μέχρι το τέλος της περιόδου των διωγμών. Όταν οι πιστοί της επισκοπής του ήλθαν να πάρουν και να μεταφέρουν το σκήνωμα στην πόλη τους, άκουσαν μια φωνή από το σκήνωμα να λέει: «Αυτός είναι ο τόπος τον οποίο επέλεξε ο Θεός για μένα».  Οι προσευχές πάντων των αγίων τούτων ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη πέμπτη του μηνός Κιάχκ</p>

    <p>1) Η κοίμηση του αγίου Γρηγορίου, πατριάρχου των Αρμενίων.</p>

    <p>1) Την ημέρα αυτή κοιμήθηκε ο άγιος Γρηγόριος ο ομολογητής, πατριάρχης των Αρμενίων. Ο άγιος αυτός, όπως αναφέρεται στη δεκάτη ενάτη του κοπτικού μηνός Τουτ, υπεβλήθη σε βασανιστήρια από τον Τιριδάτη, βασιλιά των Αρμενίων, κατά το έτος 272 μ.Χ. για απείθεια στον βασιλιά και άρνηση να λατρεύσει τα είδωλα. Ο βασιλιάς πέταξε τον άγιο σε έναν άδειο λάκκο, όπου έζησε επί δεκαπέντε έτη, κατά τη διάρκεια των οποίων τον φρόντιζε ο Θεός.  Κοντά στον λάκκο ζούσε μια χήρα γριά, η οποία είδε σε όραμα κάποιον να της λέει να ψήνει ψωμί τακτικά και να το ρίχνει στον λάκκο, κάτι που το έκανε αδιάκοπα επί δεκαπέντε έτη. Λόγω του μεγάλου αυτού χρονικού διαστήματος, κανένας στην κοινότητα του αγίου Γρηγορίου δεν γνώριζε αν ήταν ζωντανός ή νεκρός.  Όταν ο βασιλιάς σκότωσε την παρθένο Αρψίμη και όλες τις παρθένες που ήταν μαζί της, διέταξε επίσης να πεταχθούν τα σώματά τους μακριά στα βουνά. Αργότερα μετάνιωσε γι’ αυτό που έκανε, γιατί ήθελε να παντρευθεί την Αρψίμη.  Όταν η οικογένεια του βασιλιά και οι στενοί του σύμβουλοι είδαν τη θλίψη του που φόνευσε την αγία Αρψίμη, τον παρότρυναν να πάει για κυνήγι ώστε να παρηγορηθεί. Ενώ λοιπόν ήταν έφιππος, ο διάβολος ρίχτηκε πάνω του και τον πέταξε κάτω. Ο βασιλιάς Τιριδάτης καταλήφθηκε από πονηρό πνεύμα και πήρε την όψη και την αγριότητα ενός κάπρου (αγριόχοιρου), σε σημείο που κανείς δεν ήταν πλέον σε θέση να τον πλησιάζει με ασφάλεια. Πολλοί από τους ανθρώπους του βασιλείου του είχαν την ίδια τύχη. Μεγάλος φόβος και κραυγές οδύνης απλώθηκαν σε όλο το παλάτι και το βασίλειο του Τιριδάτη ως αποτέλεσμα αυτού που είχε συμβεί στον βασιλιά και σε πολλούς άλλους εξαιτίας αυτού που είχε διαπράξει ο βασιλιάς κατά των παρθένων.  Η αδελφή του βασιλιά είδε ένα όραμα επί τρεις συνεχείς νύκτες. Ένας άνδρας τής έλεγε ότι, αν δεν έβγαζε τον άγιο Γρηγόριο από τον λάκκο, ο βασιλιάς δεν επρόκειτο να σωθεί ή να θεραπευθεί. Ο κόσμος εξεπλάγη, καθώς θεωρούσε ότι ο άγιος ήταν νεκρός. Πήγαν λοιπόν στον λάκκο, πέταξαν ένα σχοινί και τον φώναξαν με το όνομά του. Όταν ο άγιος κούνησε το σχοινί, κατάλαβαν ότι ήταν ζωντανός. Του ζήτησαν να δέσει το σχοινί γύρω του και τον τράβηξαν έξω.  Ο κόσμος πήγε τον άγιο με μεγάλη τιμή στο παλάτι. Του ζήτησαν να θεραπεύσει τον βασιλιά από την αρρώστια του. Ο άγιος τον ρώτησε αν θα επέστρεφε πίσω στα πονηρά του έργα. Καθώς ο βασιλιάς εξέφρασε την πρόθεσή του να μην επιστρέψει πίσω στα πονηρά του έργα, ο άγιος προσευχήθηκε γι’ αυτόν, και το πονηρό πνεύμα έφυγε απ’ αυτόν. Ο νους και η προσωπικότητά του αποκαταστάθηκαν, αλλά δεν θεραπεύθηκε τελείως. Τα νύχια των χεριών και των ποδιών του παρέμειναν όπως εκείνα του κάπρου ως τιμωρία και για να του υπενθυμίζουν τι ήταν πριν και για να μην επιστρέψει πίσω στα πονηρά του έργα.  Ο άγιος ζήτησε να μάθει τι απέγιναν τα σκηνώματα των παρθένων. Πήγε λοιπόν και τα βρήκε άφθαρτα, και κατόπιν τα εναπέθεσε σε θέση τιμητική.  Ο άγιος Γρηγόριος θεράπευσε όλους τους αρρώστους και εξέβαλε πολλά δαιμόνια. Ο βασιλιάς και οι άνθρωποί του πίστευσαν· μετά απ’ αυτό, τους κατήχησε και τους βάπτισε. Έκτισε πολλούς ναούς, χειροτόνησε επισκόπους και ιερείς, και θέσπισε γι’ αυτούς ιερούς κανόνες για να τους τηρούν.  Όταν ολοκλήρωσε τον αγώνα του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη έκτη του μηνός Κιάχκ</p>

    <p>1) Η κοίμηση του δικαίου Γεδεών, κριτού του Ισραήλ.  2) Το μαρτύριο των αγίων Χαρουάντι, Ανανίου και Χουζί.  3) Ο καθαγιασμός του ναού του αγίου Ιακώβου του Πέρσου.</p>

    <p>1) Την ημέρα αυτή κατά το έτος 1349 π.Χ. κοιμήθηκε ο δίκαιος Γεδεών, ένας από τους κριτές του Ισραήλ. Ο Γεδεών ήταν από τη φυλή Μανασσή και ο πατέρας του λεγόταν Ιωάς. Άγγελος Κυρίου παρουσιάσθηκε στον Γεδεών και του είπε: «Ο Κύριος, ο ισχυρός των αγγελικών δυνάμεων, είναι μαζί σου» (Κριτές 6:12). Ο Γεδεών απάντησε: «Κύριέ μου, εάν ο Κύριος είναι μαζί μας, γιατί μας βρήκαν τα κακά αυτά; Και πού είναι όλα τα θαύματά Του, για τα οποία οι πατέρες μας μάς είπαν: ‘‘Δεν μας έφερε ο Κύριός μας πίσω από την Αίγυπτο;’’; Αλλά τώρα ο Κύριος μας εγκατέλειψε και μας παρέδωσε στα χέρια των Μαδιανιτών».  Κατόπιν ο άγγελος Κυρίου στράφηκε προς αυτόν και του είπε: «Πήγαινε με τις δυνάμεις σου και σώσε τον Ισραήλ από τα χέρια των Μαδιανιτών. Ιδού, εγώ σε στέλνω». Ο Γεδεών τού απάντησε: «Κύριέ μου, πώς μπορώ να σώσω τον Ισραήλ; Στ’ αλήθεια, η οικογένειά μου είναι η πιο αδύναμη στη φυλή Μανασσή και είμαι ο ελάχιστος στον οίκο του πατέρα μου». Ο άγγελος Κυρίου τού είπε: «Ο Κύριος θα είναι μαζί σου, και θα νικήσεις τους Μαδιανίτες σαν να ήταν ένας άνθρωπος». Μετά ο Γεδεών τού είπε: «Εάν βρήκα έλεος ενώπιον των οφθαλμών σου και κάνεις για μένα σήμερα ό,τι μου είπες, μη φύγεις από εδώ, μέχρις ότου έλθω σε σένα και φέρω την προσφορά μου και θυσιάσω ενώπιόν σου». Και ο άγγελος του είπε: «Θα περιμένω μέχρι να γυρίσεις». Κατόπιν ο Γεδεών μπήκε μέσα, ετοίμασε τις προσφορές, τις προσκόμισε και τις προσέφερε, και έγιναν δεκτές (Κριτές 6:11-21).  Μετά ο Κύριος του έδωσε εντολή να καταστρέψει τα είδωλα και τα ιερά τους, να κτίσει ένα θυσιαστήριο για τον Κύριο και Θεό του, να προσφέρει θυσίες και να τις κάνει να καούν με το ξύλο από το οποίο ήταν φτιαγμένα τα είδωλα. Ο Γεδεών έκανε όπως του έδωσε εντολή ο Κύριος (Κριτές 6:25-31).  Όταν ο Θεός έδωσε εντολή στον Γεδεών να πολεμήσει κατά των Μαδιανιτών, Του ζήτησε να του δείξει σημείο για να τον εμψυχώσει, και Του είπε: «Να, βάζω μάλλινο νήμα επάνω στο αλώνι· εάν υπάρξει δροσιά στο νήμα μόνο, και όλο το αλώνι μείνει στεγνό, τότε θα γνωρίζω ότι θα σώσεις μέσω εμού τον Ισραήλ, όπως είπες». Έτσι κι έγινε.  Μετά ο Γεδεών είπε στον Θεό: «Μη θυμώσεις μαζί μου, αλλά άσε με να σου μιλήσω μία μόνο φορά ακόμη. Επίτρεψέ μου να κάνω μία μόνο φορά δοκιμή με το νήμα. Ας μείνει τώρα στεγνό μόνο το νήμα, και ας γίνει υγρό όλο το αλώνι». Και ο Θεός έκανε τη νύκτα εκείνη όπως του ζήτησε ο Γεδεών (Κριτές 6:33-40).  Την επομένη ο Γεδεών και όλοι όσοι ήταν μαζί του ξύπνησαν από νωρίς και στρατοπέδευσαν απέναντι από τους Μαδιανίτες. Ο Κύριος είπε στον Γεδεών: «΄Οσοι είναι μαζί σου είναι πάρα πολλοί, για να παραδώσω τους Μαδιανίτες στα χέρια τους, μήπως και ο Ισραήλ ζηλέψει τη δόξα μου και πει: ‘‘Το χέρι μου με έσωσε’’. Τώρα λοιπόν πες να ακουστεί στα αυτιά του λαού: ‘‘Όποιος φοβάται και δειλιάζει, να γυρίσει πίσω και να φύγει αμέσως από το όρος Γαλαάδ’’». Εικοσιδύο χιλιάδες επέστρεψαν, και δέκα χιλιάδες παρέμειναν.  Και είπε ο Κύριος στον Γεδεών: «Είναι ακόμη πολλοί. Φέρε τους κάτω στο νερό, και εγώ θα τους δοκιμάσω εκεί για σένα. Και για όποιον πω ‘‘Αυτός θα μείνει μαζί σου’’, αυτός θα παραμείνει με σένα, ενώ για όποιον πω ‘‘Αυτός δεν θα μείνει μαζί σου’’, δεν θα παραμείνει.  Έφερε λοιπόν τους άνδρες κάτω στο νερό. Και ο Κύριος είπε στον Γεδεών: «Όποιος πιει από το νερό με τη γλώσσα, όπως πίνει ο σκύλος, θα τον βάζεις στην άκρη· ομοίως, όποιον πέσει στα γόνατα για να πιει». Ο αριθμός εκείνων που ήπιαν βάζοντας το χέρι στο στόμα τους ήταν τριακόσιοι, και όλοι οι υπόλοιποι έπεσαν στα γόνατα για να πιουν νερό.  Κατόπιν ο Κύριος είπε στον Γεδεών: «Με τους τριακόσιους που ήπιαν νερό με τη γλώσσα, θα σας σώσω και θα παραδώσω τους Μαδιανίτες στα χέρια σου» (Κριτές 7:17). Με αυτόν τον αριθμό ανδρών ο Γεδεών κατανίκησε τους Μαδιανίτες, και όσοι ήταν μαζί του πήραν τα λάφυρα και τα έδωσαν στον Γεδεών, και τον κατέστησαν υπεύθυνο γι’ αυτά. Στο εξής, ο Κύριος Θεός ήταν μαζί με τον Γεδεών σε όλα όσα έκανε.  Μετά την κοίμησή του, ο Γεδεών ετάφη στον τάφο του πατέρα του.  Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησαν ο άγιος Χαρουάντι, ο άγιος Ανανίας και ο άγιος Χουζί, οι οποίοι ήταν από το Φαγιούμ (σε άλλα χειρόγραφα, Αχμίμ).  Οι προσευχές τους ας είναι μαζί με όλους μας. Αμήν.</p>

    <p>3) Την αυτή ημέρα τιμάται η μνήμη του καθαγιασμού του ναού του αγίου Ιακώβου του Πέρσου, γνωστού ως «του ακρωτηριασμένου».  Οι προσευχές του ας είναι μαζί με όλους μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη εβδόμη του μηνός Κιάχκ    1) Μνήμη της κοιμήσεως του αγίου Λουκά του στυλίτου και της ανακομιδής των ιερών λειψάνων του.</p>

    <p>1) Την ημέρα αυτή τιμούμε την κοίμηση του αγίου Λουκά του στυλίτου και την ανακομιδή των ιερών λειψάνων του. Ο άγιος Λουκάς γεννήθηκε από χριστιανούς γονείς στην Περσία. Κατατάχθηκε στον στρατό και έφθασε μέχρι τον βαθμό του εκατοντάρχου (ανώτερου αξιωματικού που διοικούσε εκατό στρατιώτες). Αργότερα θέλησε στη ζωή του να ζήσει τον μονήρη βίο. Έτσι, άφησε τον κόσμο και όλη τη ματαιότητά του και έγινε μοναχός σε μία από τις μονές της Ανατολής. Όταν οι αρετές του έγιναν γνωστές, χειροτονήθηκε ιερέας για τις ανάγκες της μονής εκείνης.  Από τότε και μετά, αφοσιώθηκε στον ασκητικό βίο με αδιάλειπτη προσευχή και νηστεία. Συνήθιζε κατά καιρούς να νηστεύει έξη ημέρες και να καταλύει την εβδόμη, μετά τη Θεία Λειτουργία, τρώγοντας λίγο πρόσφορο και χλωρά φασόλια. Μετά έζησε στο ψηλότερο σημείο ενός μεγάλου βράχου επί τρία έτη.  Μια μέρα άκουσε τη φωνή ενός αγγέλου να τον καλεί με το όνομά του να κατέβει. Όταν κατέβηκε, ο άγγελος του έδειξε έναν φωτεινό σταυρό. Ακολούθησε λοιπόν τη φωνή και τον σταυρό έως ότου έφθασε σε κάποια βουνά. Εκεί έμεινε για κάποιο χρονικό διάστημα, διδάσκοντας όσους τον επισκέπτονταν την οδό της σωτηρίας.  Μετά από θεία έμπνευση έφυγε και πήγε στα περίχωρα της Κωνσταντινούπολης. Έμεινε επί σαρανταπέντε έτη σε ένα χωριό εκεί κοντά, στο ψηλότερο σημείο ενός βράχου που έμοιαζε με στύλο, δίνοντας τον πνευματικό αγώνα. Ο Θεός τού δώρισε το χάρισμα της προφητείας και της θαυματουργίας, και θεράπευε όποιον προσέφευγε σ’ αυτόν.   Όταν ολοκλήρωσε την ιερή του πορεία, κοιμήθηκε κατά τη δεκάτη πέμπτη του μηνός Κιάχκ. Ο υποτακτικός του πήγε στον πατριάρχη και του είπε για την κοίμηση του αγίου. Ο πατριάρχης πήγε με ιερείς, σταυρούς και θυμιατά εκεί που ήταν το σκήνωμα του αγίου. Τον μετέφεραν στην Κωνσταντινούπολη κατά την τρίτη ημέρα από την κοίμησή του, με ύμνους και προσευχές, και τον εναπέθεσαν στο ιερό· αυτό έλαβε χώρα κατά τη δεκάτη εβδόμη του μηνός Κιάχκ. Αφού του διάβασαν την ευχή της τριημέρου κοιμήσεως και αφού οι παριστάμενοι πιστοί έλαβαν την ευλογία από το αγνό του σκήνωμα, τον εναπέθεσαν σε μια μαρμάρινη σαρκοφάγο δίπλα στα σκηνώματα των αγίων.  Ο Θεός τέλεσε πολλά σημεία και θαύματα διά του σκηνώματός του.  Οι προσευχές του ας είναι μαζί με όλους μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη ογδόη του μηνός Κιάχκ</p>

    <p>1) Μνήμη της ανακομιδής των λειψάνων του αγίου Τίτου στην Κωνσταντινούπολη.  2) Μνήμη των αγίων Ηρακλά του μάρτυρος και Φιλήμονος του πρεσβυτέρου.</p>

    <p>1) Την ημέρα αυτή έγινε η ανακομιδή των λειψάνων του μεγάλου αγίου αποστόλου Τίτου, μαθητού του αποστόλου Παύλου, από την Κρήτη στην Κωνσταντινούπολη, με εντολή του αυτοκράτορα Μεγάλου Κωνσταντίνου.  Όταν ο αυτοκράτορας Κωνσταντίνος μετεστράφη στον χριστιανισμό, επικέντρωσε την προσοχή του στους ναούς της αυτοκρατορίας του. Τους διακόσμησε με τις καλύτερες αγιογραφίες και πολύτιμους λίθους, ιδιαίτερα τους ναούς της Κωνσταντινούπολης, της πρωτεύουσας της αυτοκρατορίας. Ήθελε επίσης να εμπλουτίσει με πνευματικούς πολύτιμους λίθους τους ναούς, συγκεντρώνοντας τα λείψανα των αγίων αποστόλων και των τιμίων μαρτύρων.  Όταν πληροφορήθηκε ότι τα λείψανα του αποστόλου Τίτου ήταν στην Κρήτη, έστειλε εκεί μερικούς επισκόπους και τα έφεραν με μεγάλες τιμές στην Κωνσταντινούπολη. Έκτισε προς τιμήν του μεγαλοπρεπή ναό και εναπέθεσε εντός του το σκήνωμα, μέσα σε λάρνακα.  Ο Θεός τίμησε τον άγιο Τίτο τελώντας διά των τιμίων λειψάνων του πολλά σημεία και θαύματα. Μεταξύ αυτών, ήταν και το εξής: Καθώς έφερναν τα λείψανα στο ιερό του ναού, το επάνω μέρος της σαρκοφάγου έφυγε από τη θέση του και έπεσε, σπάζοντας το πόδι ενός από τους μεταφορείς. Τότε εκείνος πήρε λίγο λάδι από το καντήλι που κρεμόταν μπροστά από την εικόνα του αγίου, άλειψε το σπασμένο του πόδι με αυτό και το έδεσε. Παρέμεινε στον ναό όλη τη νύκτα δίπλα στη σαρκοφάγο, καθώς δεν μπορούσε να πάει σπίτι του. Το πρωί το πόδι του είχε θεραπευθεί. Ό,τι είχε απομείνει από τον τραυματισμό ήταν μόνο ίχνη αίματος. Ο ίδιος και όλοι όσοι τον είχαν δει θαύμασαν. Έπλυνε το πόδι του από το αίμα και βάδισε όπως πριν, χωρίς να πονάει, δοξάζοντας τον Πατέρα, τον Υιό και το Άγιο Πνεύμα, τον ένα Θεό, και κοινολογώντας σε όλους το θαύμα αυτό.   Οι προσευχές του ας είναι μαζί μας. Αμήν.</p>

    <p>2) Την αυτή ημέρα η Εκκλησία τιμά τη μνήμη του αγίου Ηρακλά του μάρτυρος και ερημίτου, και του αγίου Φιλήμονος του πρεσβυτέρου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Αμήν.</p>



    <p>Ημέρα δεκάτη ενάτη του μηνός Κιάχκ</p>

    <p>1) Η κοίμηση του αγίου Ιωάννου, επισκόπου Ελ-Μπορολλός, ο οποίος συνέλεξε σε βιβλίο (το Συναξάριον) τους βίους των αγίων.</p>

    <p>1) Την ημέρα αυτή κοιμήθηκε ο άγιος Ιωάννης, επίσκοπος Ελ-Μπορολλός, ο οποίος ήταν από πλούσια οικογένεια και είχε ιερατική καταγωγή. Οι γονείς του ασκούσαν τη φιλανθρωπία και έδιναν γενναία ποσά στους πτωχούς. Όταν κοιμήθηκαν, ο άγιος Ιωάννης πήρε τα χρήματα που άφησαν και έκτισε ένα πανδοχείο για τους ξένους. Επίσης, συγκέντρωσε γύρω του τους αρρώστους, τους διακονούσε ο ίδιος και τους προσέφερε τα αναγκαία.  Κάποτε τον επισκέφθηκε ένας μοναχός και, βλέποντας τα καλά του έργα, εγκωμίασε τον ίδιο αλλά και γενικότερα τον μοναχισμό, δείχνοντας με τον τρόπο αυτό την τιμή του προς αυτόν. Ο μοναστικός βίος είλκυε τον άγιο, ο οποίος έτρεφε βαθειά αγάπη στην καρδιά του γι’ αυτόν. Μετά την αναχώρηση του μοναχού, ο άγιος, αφού πρώτα μοίρασε τον πλούτο του στους πτωχούς, πήγε στην έρημο της Σκήτης και έγινε μοναχός υπό την καθοδήγηση του αγίου Δανιήλ, του πρωθιερέα της ερήμου. Ο άγιος Ιωάννης έγινε γνωστός για τον ζήλο του προς τη λατρεία και για τη μεγάλη του ασκητικότητα. Έζησε έγκλειστος στο κελλί του. Ο σατανάς και η ακολουθία του, καθώς φθόνησαν τα καλά του έργα, μαζεύτηκαν εναντίον του και τον κτύπησαν αλύπητα. Αρρώστησε για πολλές ημέρες, μετά από τις οποίες ο Κύριος Χριστός τον θεράπευσε. Ανέκτησε τις δυνάμεις του και κατέβαλε τον διάβολο.  Αργότερα ο Θεός τον κάλεσε να γίνει επίσκοπος Ελ-Μπορολλός. Υπήρχαν τότε κάποιες αιρέσεις, και κατέβαλε μεγάλες προσπάθειες να τις ξεριζώσει, μεταστρέφοντας τους αιρετικούς στην ορθόδοξη πίστη. Επίσης, επί των ημερών του ένας μοναχός από την Άνω Αίγυπτο ισχυρίσθηκε ότι θα αποκάλυπτε κάποια πράγματα που του είχε εμπιστευθεί ο αρχάγγελος Μιχαήλ, παρασύροντας έτσι πολλούς στην απάτη του. Ο άγιος Ιωάννης διείδε ότι τα έργα του μοναχού προέρχονταν από τον διάβολο. Έδωσε εντολή να δαρεί ο μοναχός μέχρι να ομολογήσει τις αμαρτίες του, και κατόπιν τον εξόρισε από τη χώρα.  Ένας άλλος ισχυρίσθηκε ότι του εμφανίσθηκε ο προφήτης Αββακούμ και του αποκάλυψε απόκρυφα πράγματα, με αποτέλεσμα να τον ακολουθήσουν πολλοί. Ο άγιος Ιωάννης τον εξόρισε από τη χώρα, αφού πρώτα ξεσκέπασε την απάτη του. Ακόμη, έβαλε ένα τέλος στη χρήση πολλών σφαλερών βιβλίων.  Κάθε φορά που ο άγιος αυτός προσερχόταν για να τελέσει τη Θεία Λειτουργία, το πρόσωπό του και όλο του το σώμα γίνονταν κατακόκκινα, σαν να έβγαινε από πύρινη κάμινο, και τα δάκρυά του κυλούσαν άφθονα στο πρόσωπό του, καθώς έβλεπε τις ουράνιες δυνάμεις επάνω στο θυσιαστήριο. Τρεις φορές, όταν έθεσε τα δάκτυλά του στο δισκοπότηρο για να κάνει το σημείο του σταυρού κατά την Ευχή της Κλάσεως (τεμαχισμού) του Άρτου, βρήκε να είναι το δισκοπότηρο καυτό σαν τη φωτιά.  Επιπλέον, επί των ημερών του κάποιοι ασεβείς μετείχαν στα Άχραντα Μυστήρια χωρίς προηγουμένως να έχουν νηστεύσει. Ο άγιος τους επέπληξε, αλλά, καθώς εκείνοι δεν τον άκουσαν, τους αφόρισε, αποκλείοντάς τους, έτσι, από την εκκλησιαστική κοινωνία. Εκείνοι απείθησαν και πάλι στην απόφασή του· τότε ο άγιος ανέπεμψε ικεσία προς τον Θεό, με αποτέλεσμα να πέσει φωτιά από τον ουρανό και να κάψει τον αρχηγό τους. Φόβος κατέλαβε τους υπολοίπους, οι οποίοι μετανόησαν.  Όταν ο Κύριος θέλησε να απαλλάξει τον άγιο Ιωάννη από τον κόπο του κόσμου τούτου, έστειλε τον άγιο Αντώνιο και τον άγιο Μακάριο να τον πληροφορήσουν για την ημέρα της αναχώρησής του. Τότε κάλεσε το ποίμνιό του και του άφησε τις υποθήκες και τις νουθεσίες του. Κατόπιν κοιμήθηκε εν ειρήνη.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή του μηνός Κιάχκ</p>

    <p>1) Η κοίμηση του δικαίου προφήτου Αγγαίου.</p>

    <p>1) Την ημέρα αυτή κοιμήθηκε ο δίκαιος προφήτης Αγγαίος. Ο δίκαιος αυτός άνδρας ήταν απόγονος του αρχιερέα Ααρών και από τη φυλή Λευΐ. Ήταν ένας από τους ελάσσονες (μικρότερους) προφήτες. Όταν ο βασιλιάς Ναβουχοδονόσορ κατέλαβε τα Ιεροσόλυμα και οδήγησε τους Εβραίους στη Βαβυλώνα, οι γονείς του προφήτου Αγγαίου ήταν μεταξύ των αιχμαλώτων. Έτσι, ο προφήτης γεννήθηκε στην εξορία. Ο Αγγαίος επέστρεψε στα Ιεροσόλυμα μαζί με τον Ζοροβάβελ, γιο του Σαλαθιήλ και αρχηγό της φυλής Ιούδα, μαζί με όλον τον υπόλοιπο λαό του Ισραήλ. Ο Αγγαίος προφήτευσε κατά το δεύτερο έτος της βασιλείας του βασιλιά της Περσίας Δαρείου, του οποίου η βασιλεία άρχισε κατά το έτος 3484 από Κτίσεως Κόσμου, ήτοι δεκαπέντε έτη μετά την επιστροφή του λαού του Ισραήλ από τη βαβυλώνιο αιχμαλωσία.  Ύστερα από θεία εντολή, ο προφήτης Αγγαίος απηύθυνε τις προφητείες του προς τον Ζοροβάβελ και προς τον αρχιερέα Ιησού, γιο του Ιωσεδέκ. Επίσης, προέτρεψε με παραινέσεις τους Εβραίους να ολοκληρώσουν την ανοικοδόμηση του ναού του Σολομώντος, γιου του Δαυΐδ, οι οποίοι είχαν αρχίσει μεν την ανοικοδόμηση του ναού μετά την επιστροφή τους από την αιχμαλωσία, αλλά κατόπιν τη διέκοψαν για να κτίσουν τα σπίτια τους. Ο προφήτης τούς επετίμησε λέγοντας: «Είναι για σας ο κατάλληλος χρόνος να μένετε στα καλοκαμωμένα σπίτια σας και να μένει ερειπωμένος ο ναός αυτός; Τώρα λοιπόν λέει τα εξής ο παντοκράτωρ Κύριος: ‘‘Εξετάστε προσεκτικά την οδό σας! Σπείρατε πολύ, αλλά έχετε μικρή συγκομιδή· τρώτε, αλλά δεν χορταίνετε· πίνετε, αλλά δεν νοιώθετε ευχαρίστηση· ντύνεστε, αλλά δεν αισθάνεστε θαλπωρή· και όσοι έχουν εισοδήματα τα μαζεύουν σε τρύπιους σάκκους’’» (Αγγαίος 1:4-6). Όσοι διακρίνονταν για τη δικαιοσύνη τους μέσα στον λαό του Ισραήλ φοβήθηκαν τις παρατηρήσεις του Θεού και οικοδόμησαν τον οίκο του Κυρίου, όπως ήταν υποχρεωμένοι. Όταν τελείωσαν οι εργασίες της οικοδόμησης του ναού, ο προφήτης Αγγαίος ανήγγειλε στον λαό ότι ο Κύριος ήταν ευχαριστημένος για την ολοκλήρωση του έργου αυτού.  Ο προφήτης έζησε περισσότερα από εβδομήντα έτη, τετρακόσια τριάντα έτη προ της ελεύσεως του Κυρίου μας Χριστού. Κοιμήθηκε εν ειρήνη και ετάφη στον χώρο που ενταφίαζαν τους ιερείς, στα Ιεροσόλυμα.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή πρώτη του μηνός Κιάχκ</p>

    <p>1) Εορτή της Παρθένου Μαρίας, της Θεοτόκου.  2) Το μαρτύριο του αγίου Βαρνάβα, ενός εκ των εβδομήκοντα αποστόλων.</p>

    <p>1) Την ημέρα αυτή η Εκκλησία τιμά την εορτή της αχράντου Δεσποίνης ημών, της Παρθένου Μαρίας, της μητέρας του Φωτός, της μητέρας του Σωτήρος του κόσμου.  Οι πρεσβείες της ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Βαρνάβας, ένας εκ των εβδομήκοντα αποστόλων, ο οποίος ήταν από τη φυλή Λευΐ. Οι πρόγονοί του είχαν φύγει από την Ιουδαία πολλά χρόνια πριν τη γέννησή του και πήγαν να ζήσουν στην Κύπρο. Αρχικά το όνομά του ήταν Ιωσής. Ο Κύριός μας, στον Οποίο ανήκει η δόξα, του έδωσε το όνομα «Βαρνάβας», που σημαίνει «υιός παρακλήσεως [παρηγορίας]», όταν τον κάλεσε να γίνει απόστολος. Έλαβε τη δωρεά του Αγίου Πνεύματος στο υπερώο [το επάνω πάτωμα], μαζί με τους άλλους μαθητές. Κήρυξε, όπως και αυτοί, το Ευαγγέλιο και έδωσε μαρτυρία για το Όνομα του Χριστού.  Είχε έναν αγρό, τον οποίο πούλησε. Κατόπιν έφερε το αντίτιμο από την πώληση και το απέθεσε στα πόδια των αποστόλων (Πράξεις 4:36-37). Οι απόστολοι τον τιμούσαν για τις πολλές του αρετές και την τιμιότητά του.  Όταν ο απόστολος Παύλος πίστευσε στον Κύριο Χριστό, ο άγιος Βαρνάβας τον παρουσίασε στους άλλους μαθητές στα Ιεροσόλυμα, τρία χρόνια μετά τη μεταστροφή του. Ο άγιος Βαρνάβας είπε στους αποστόλους πώς εμφανίσθηκε ο Κύριος στον απόστολο Παύλο κοντά στη Δαμασκό και πιστοποίησε ενώπιόν τους τον γνήσιο ζήλο του Παύλου. Μετά απ’ αυτό, οι απόστολοι δέχθηκαν στους κόλπους τους τον απόστολο Παύλο. Αργότερα το Άγιο Πνεύμα τούς είπε: «Ξεχωρίστε Μου τον Βαρνάβα και τον Σαύλο, για το έργο το οποίο τους έχω καλέσει» (Πράξεις 13:2).  Οι απόστολοι Παύλος και Βαρνάβας πήγαν μαζί σε πολλές χώρες για να κηρύξουν το Όνομα του Κυρίου Χριστού. Όταν εισήλθαν στα Λύστρα και ο απόστολος Παύλος θεράπευσε εκείνον που ήταν ανάπηρος από την κοιλιά της μητέρας του (Πράξεις 14:8-18), ο λαός των Λύστρων θεώρησε ότι οι δύο απόστολοι ήταν θεοί, και τους έφεραν ταύρους και στεφάνια στις πύλες της πόλης με σκοπό να θυσιάσουν τους ταύρους στα πόδια των αποστόλων. Οι απόστολοι Παύλος και Βαρνάβας τούς απαγόρευσαν να το κάνουν και αρνήθηκαν τη δόξα των ανθρώπων. Έσχισαν τα ρούχα τους, λέγοντας ότι είναι άνθρωποι, από την ίδια φύση με αυτούς.  Αφού οι δύο απόστολοι κήρυξαν μαζί σε πολλές πόλεις, αργότερα οι δρόμοι τους χώρισαν. Ο απόστολος Βαρνάβας πήρε μαζί του τον απόστολο Μάρκο και πήγαν στην Κύπρο. Κήρυξαν εκεί φέρνοντας πολλούς στην πίστη του Κυρίου Χριστού και βαπτίζοντάς τους, κάτι που έκανε τους Εβραίους να δυσανασχετούν. Έτσι, τους συκοφάντησαν ενώπιον του διοικητή. Μετά απ’ αυτό, συνέλαβαν τον απόστολο Βαρνάβα και τον κτύπησαν αλύπητα. Μετά τον λιθοβόλησαν και, τελικά, τον έκαψαν ζωντανό. Έτσι, ολοκληρώθηκε ο αγώνας του και έλαβε τον στέφανο του μαρτυρίου. Ο απόστολος Μάρκος και οι άλλοι πιστοί πήγαν και πήραν το σώμα του, το τύλιξαν κατάλληλα και το εναπέθεσαν σε μια σπηλιά στην Κύπρο.  Έπειτα ο απόστολος Μάρκος πήγε στην Αλεξάνδρεια, για να κηρύξει εκεί.  Οι προσευχές των δύο αυτών αποστόλων ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή δευτέρα του μηνός Κιάχκ</p>

    <p>1) Η εορτή του αρχαγγέλου Γαβριήλ.  2) Η κοίμηση του αγίου Αναστασίου, τριακοστού έκτου πάπα Αλεξανδρείας.</p>

    <p>1) Την ημέρα αυτή τιμάται ο ένδοξος αρχάγγελος Γαβριήλ, που εργάσθηκε τον ευαγγελισμό της Παρθένου Μαρίας. Επίσης, τιμούμε τον καθαγιασμό του ναού του στην Καισάρεια και την τέλεση πολλών θαυμάτων σ’ αυτόν.  Ο αρχάγγελος Γαβριήλ ήταν εκείνος που εστάλη στην Παρθένο Μαρία για να της ευαγγελισθεί την ένδοξη γέννηση του Κυρίου μας Ιησού Χριστού. Παρουσιάσθηκε σ’ αυτήν και της είπε: «Χαίρε, κεχαριτωμένη, ο Κύριος μετά σού» [«Χαίρε, σε σένα που έχεις δεχθεί τη Θεία Χάρη· ο Κύριος είναι μαζί σου»] (Λουκάς 1:28). Επίσης, ο αρχάγγελος Γαβριήλ ευαγγελίσθηκε στον Ζαχαρία τη γέννηση του Ιωάννου του Βαπτιστού (Λουκάς 1:11-22).  Όπως ο ευαγγελισμός της Παρθένου μάς φέρνει μεγάλη χαρά και αγαλλίαση, έτσι και στην εορτή του αρχαγγέλου σκιρτούμε από χαρά και προσευχόμαστε σ’ αυτόν ικετεύοντάς τον και ζητώντας τις πρεσβείες του ενώπιον του Θεού, ώστε να μας προφυλάσσει από τις παγίδες του σατανά και να μας χαρίσει τη σωτηρία από τις αμαρτίες μας.   Οι πρεσβείες του παντίμου αυτού αρχαγγέλου ας είναι μαζί μας. Αμήν.    2) Την αυτή ημέρα κατά το έτος 611 μ.Χ. κοιμήθηκε ο άγιος Αναστάσιος, τριακοστός έκτος πατριάρχης Αλεξανδρείας, ο οποίος ήταν ένας από τους ευγενείς της Αλεξανδρείας. Πριν γίνει πάπας, ήταν επιτετραμμένος της πατριαρχικής αυλής και μετά έγινε ιερέας της Εκκλησίας της Αλεξανδρείας. Λίγο μετά εξελέγη πάπας.  Ως πάπας έδωσε ιδιαίτερο βάρος στην καλή λειτουργία των εκκλησιών και χειροτόνησε επισκόπους και ιερείς για να καλύψει τις χηρεύουσες θέσεις. Έκτισε αρκετούς ναούς, και πήρε πίσω από τους «Μελκίτες» (εκείνους που ακολουθούσαν τον βυζαντινό αυτοκράτορα) όσους ναούς είχαν πάρει με τη βία. Καθώς ήταν πολύ αγαπητός σ’ αυτούς για τη μόρφωση, τις αρετές και τη δικαιοσύνη του, έφερε πολλούς από αυτούς στην ορθόδοξη πίστη.  Όταν ο αυτοκράτορας της Κωνσταντινούπολης άφησε την τελευταία του πνοή, μερικοί κακοήθεις μετέφεραν στον διάδοχό του συκοφαντίες κατά του πάπα Αλεξανδρείας, ότι δήθεν, όταν χειροτονήθηκε πάπας, αναθεμάτισε τον αυτοκράτορα και τα πιστεύω του. Ο αυτοκράτορας οργίσθηκε και έστειλε ανθρώπους του στον διοικητή της Αλεξανδρείας διατάσσοντάς τον να πάρει με τη βία τον ναό των αγίων Κοσμά και Δαμιανού και όλη την περιουσία του και να τον αποδώσουν στον βυζαντινό πατριάρχη Ευλόγιο. Ο άγιος Αναστάσιος λυπήθηκε βαθύτατα, αλλά ο Κύριος τον παρηγόρησε με άλλο τρόπο.  ΄Όταν πέθανε ο αιρετικός επίσκοπος Αντιοχείας Πέτρος, χειροτονήθηκε στη θέση του ένας μορφωμένος άγιος μοναχός, που ονομαζόταν Αθανάσιος «της ορθοδόξου πίστεως». Αμέσως μόλις ο Αθανάσιος έγινε πατριάρχης, επαναβεβαίωσε την ενότητα μεταξύ της Εκκλησίας της Αντιοχείας και της Εκκλησίας της Αλεξανδρείας. Συνέγραψε επιστολή στην οποία δήλωνε την ορθόδοξη πίστη του, και την απέστειλε στον άγιο Αναστάσιο, ο οποίος αγαλλίασε, και συγκάλεσε μετά σύναξη των επισκόπων και των ιερέων, στους οποίους ανέγνωσε την επιστολή. Κατόπιν απέστειλε στον αββά Αθανάσιο απαντητική επιστολή, στην οποία εκδήλωνε την επιθυμία του να τον δει.  Ο αββάς Αθανάσιος πήγε στην Αλεξάνδρεια μαζί με τους επισκόπους και τους ιερείς του. Όταν ο αββάς Αναστάσιος πληροφορήθηκε την άφιξή του, επέστρεψε στην Αλεξάνδρεια, καθώς βρισκόταν στη Σκήτη. Πήγε αμέσως στο λιμάνι μαζί με τους επισκόπους και τους ιερείς, για να καλωσορίσον τον αββά Αθανάσιο και να τον υποδεχθούν στην Αλεξάνδρεια με βαθύ σεβασμό και μεγάλες τιμές. Αμέσως συνεκάλεσαν σε παραθαλάσσια μονή Σύνοδο, η οποία διήρκεσε έναν μήνα, για να συζητήσουν σχετικά με τα δόγματα της Εκκλησίας. Ύστερα ο πατριάρχης Αντιοχείας επέστρεψε εν ειρήνη στην Έδρα του.  Ο άγιος Αναστάσιος εξακολούθησε να διδάσκει το ποίμνιό του με ομιλίες και με τη συγγραφή βιβλίων. Λόγω της μεγάλης του μόρφωσης, συνέγραφε ένα βιβλίο τον χρόνο. Έμεινε στον θρόνο του επί δώδεκα έτη, έξη μήνες και δέκα ημέρες. Καθ’ όλη αυτή την περίοδο, συνέγραψε δώδεκα βιβλία, δίνοντας στον καθένα ως τίτλο από ένα γράμμα του κοπτικού αλφαβήτου (δηλαδή το πρώτο του βιβλίο ήταν το Άλφα, το δεύτερο το Βήτα, και ούτω καθεξής). Κοιμήθηκε εν ειρήνη.   Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>





    <p>Ημέρα εικοστή τρίτη του μηνός Κιάχκ</p>

    <p>1) Η κοίμηση του προφητάνακτος [=προφήτου και βασιλέα] Δαυΐδ.  2) Η κοίμηση του αγίου Τιμοθέου του αναχωρητού.</p>

    <p>1) Την ημέρα αυτή κατά το έτος 3990 από Κτίσεως Κόσμου κοιμήθηκε ο μεγάλος βασιλέας και ιεροπρεπής προφήτης Δαυΐδ, γιος του Ιεσσαί.  Ο Δαυΐδ ήταν ο δεύτερος βασιλιάς από τα τέκνα του Ισραήλ και ο πρώτος από τους βασιλείς τους που πορεύθηκε με αρετή και δικαιοσύνη. Ήταν από τη Βηθλεέμ, από τη φυλή Ιούδα. Ο Θεός τον επέλεξε να γίνει βασιλιάς του Ισραήλ όταν ο Σαούλ, γιος του Κις, παρέβη την εντολή του Θεού.  Ο Θεός έδωσε εντολή στον προφήτη Σαμουήλ να χρίσει εξ ονόματός Του βασιλέα του Ισραήλ έναν από τους γιους του Ιεσσαί. Ο Σαμουήλ διάλεξε τον μεγαλύτερο γιο, ο οποίος είχε καλό παρουσιαστικό και ήταν ψηλός στο ανάστημα, όμως ο Θεός τον απέρριψε, λέγοντας στον Σαμουήλ: «Μην κοιτάς την εμφάνισή του ή τη σωματική του κατάσταση, γιατί τον έχω απορρίψει. Διότι ο Κύριος δεν βλέπει όπως βλέπει ο άνθρωπος· ο άνθρωπος κοιτάζει την εξωτερική εμφάνιση, αλλά ο Κύριος βλέπει την καρδιά» (Α΄ Σαμουήλ [=Α΄ Βασιλειών] 16:7).  Ο Ιεσσαί φώναξε όλους τους γιους του και τους έδειξε στον Σαμουήλ. Από αυτούς ο Σαμουήλ επέλεξε τον Δαυΐδ και τον έχρισε βασιλέα. Ο Θεός ήταν μαζί του σε όλη του την πορεία, λόγω της αγνότητας της καρδιάς του, και της πραότητάς του. Κατέβαλε τον Σαούλ, ο οποίος αποπειράθηκε αρκετές φορές να τον φονεύσει. Μια φορά, ο Σαούλ προσπάθησε να φονεύσει τον Σαούλ μπαίνοντας πρώτα σε μια σπηλιά για να προετοιμασθεί. Ο Δαυΐδ όμως τον πλησίασε αθόρυβα και έκοψε ένα κομμάτι από τη στολή του Σαούλ (Α΄ Σαμουήλ [=Α΄ Βασιλειών] 24:4), για να του δείξει έτσι ότι δεν επρόκειτο να απλώσει τα χέρια του να τον σκοτώσει. Μια άλλη φορά, ο Δαυΐδ τον βρήκε να κοιμάται. Του πήρε το δόρυ, που ήταν καρφωμένο στο έδαφος δίπλα στο κεφάλι του, αλλά δεν τον σκότωσε, χαρίζοντάς του έτσι για δεύτερη φορά τη ζωή (Α΄ Σαμουήλ [=Α΄ Βασιλειών] (26:1-25). Όταν οι άνθρωποι του Δαυΐδ τού είπαν να εξοντώσει τον Σαούλ, εκείνος τους είπε: «Ο Κύριος μου απαγορεύει να απλώσω το χέρι μου εναντίον εκείνου τον οποίο έχει χρίσει ο Κύριος» (Α΄ Σαμουήλ [=Α΄ Βσιλειών] 26:11).  Όταν κάποιος είπε στον Δαυΐδ τα νέα για τον θάνατο του αντιπάλου του, του Σαούλ, λέγοντας: «Στάθηκα απέναντί του και τον σκότωσα», ο Δαυΐδ έπιασε σφικτά τα ρούχα του, τα έσχισε και τον έκλαψε. Μετά φώναξε έναν από τους νέους και του είπε: «Πλησίασε και θανάτωσέ τον» (Β΄ Σαμουήλ [=Β΄ Βασιλειών] 1:11-15), και ο νέος τον χτύπησε θανάσιμα.  Ο Θεός τίμησε τον προφήτη Δαυΐδ μέσα σε όλη την ανθρωπότητα, για τις πολλές του αρετές. Εκτός από την αρετή της ταπείνωσης, ήταν προφήτης, δίκαιος άνθρωπος και αδέκαστος βασιλέας. Παρ’ όλα αυτά, αποκαλούσε τον εαυτό του «ψόφιο σκυλί» και «ψύλλο» (Α΄ Σαμουήλ [=Α΄ Βασιλειών] 24:15). Ο Θεός τον εγκωμίασε λέγοντας γι’ αυτόν: «Βρήκα τον Δαυΐδ, τον γιο τού Ιεσσαί, έναν άνθρωπο όπως τον θέλει η καρδιά Μου, ο οποίος θα πραγματοποιήσει όλες τις επιθυμίες Μου» (Πράξεις 13:22· Ψαλμοί 89[88]:20· Α΄ Σαμουήλ [=Α΄ Βασιλειών] 13:14). Ο Θεός προστάτευσε τα Ιεροσόλυμα, χάριν του Δαυΐδ, καθ’ όλη τη διάρκεια της ζωής του και μετά τον θάνατό τοιυ, και εξέλεξε βασιλείς για τον λαό του Ισραήλ από τη γενιά του Δαυΐδ· επίσης, ο Θεός αυτοαποκλήθηκε «υιός Δαυΐδ». Οι προφητείες του Δαυΐδ υπάρχουν στο βιβλίο των Ψαλμών, το οποίο είναι ένα βιβλίο γεμάτο από χρήσιμες διδαχές και πολυτιμες συμβουλές. Η δύναμη και η ισχύς του Δαυΐδ υποστηρίζονταν από τον Θεό. Όταν ήταν νέος και ποίμαινε τα πρόβατα του πατέρα του, μια φορά μια αρκούδα, και μια άλλη φορά ένα λιοντάρι, επιτέθηκαν κατά του ποιμνίου του, όμως ο Δαυΐδ σκότωσε τόσο την αρκούδα όσο και το λιοντάρι.  Όταν ο στρατός του Ισραήλ αντιμετώπισε τον στρατό των Φιλισταίων και τον Γολιάθ, τον πρώτο των Φιλισταίων, ο οποίος ήταν τεσσερισήμισυ πήχες ψηλός, και ο οποίος έφερε μπρούντζινη περικεφαλαία, μπρούντζινη πανοπλία που ζύγιζε πενήντα πέντε κιλά, μπρούντζινες περικνημίδες, και μπρούντζινη ασπίδα ανάμεσα στους ώμους του· το δόρυ του είχε πάχος και μάκρος ενός δοκαριού, ενώ η σιδερένια λόγχη του ζύγιζε εξήμισυ κιλά, ο Γολιάθ βγήκε μπροστά, στάθηκε, και φώναξε δυνατά προς την παράταξη του Ισραήλ; «Προκαλώ σήμερα την παράταξη του Ισραήλ· δώστε μου έναν άνδρα να μονομαχήσω». Ο Γολιάθ έβγαινε και τα έλεγε αυτά επί σαράντα ημέρες, πρωί και βράδυ. Όλος ο Ισραήλ, ακούγοντας τα λόγια αυτά, φοβόταν πολύ και ένοιωθε τρόμο.  Όταν ο Δαυΐδ ήλθε να δει τους αδελφούς του, φέρνοντας μαζί και προμήθειες για το στράτευμα, είδε και άκουσε τον Γολιάθ. Τότε, κινούμενος από θείο ζήλο, του είπε: «Εσύ έρχεσαι εναντίον μου με ξίφος, δόρυ και ασπίδα, εγώ όμως έρχομαι εναντίον σου στο όνομα του Κυρίου των Δυνάμεων, του Θεού της παράταξης του Ισραήλ, την οποία προκάλεσες». Κατόπιν ο Δαυΐδ πήρε μια πέτρα, την εκσφενδόνισε και, διαπερνώντας την περικεφαλαία, κτύπησε τον Γολιάθ στο μέτωπο, ο οποίος έπεσε με το πρόσωπο στο έδαφος. Μετά απ’ αυτό, ο Δαυΐδ έτρεξε προς τον πεσμένο Γολιάθ, πήρε το ξίφος του και του έκοψε το κεφάλι, αποκαθιστώντας έτσι την τιμή του Ισραήλ.  Ο Δαυΐδ έζησε εβδομήντα έτη, εκ των οποίων τα τελευταία σαράντα ως βασιλέας. Γεννήθηκε χίλια εκατόν είκοσι έτη προ Χριστού.   Οι προσευχές του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο πνευματικός αθλητής άγιος Τιμόθεος ο αναχωρητής. Γεννήθηκε από φιλόθεους γονείς, οι οποίοι τον ανέθρεψαν και τον μεγάλωσαν σύμφωνα με τις εντολές της Εκκλησίας. Ο άγιος Τιμόθεος επεθύμησε τον μοναχικό βίο και έγινε μοναχός σε μια μονή. Καθώς αγαπούσε τον μονήρη βίο, ζούσε μόνος σ’ ένα κελλί κοντά στη μονή. Έζησε εκεί για κάποιο χρονικό διάστημα, οικονομώντας τά προς το ζην από το εργόχειρό του.  Ο εχθρός κάθε καλού προσπάθησε να τον εξαπατήσει λαμβάνοντας τη μορφή μιας μοναχής που τον πλησίασε για να αγοράσει το εργόχειρό του. Λόγω των συχνών επισκέψεών της, αναπτύχθηκε μεταξύ τους μια ιδιαίτερη σχέση. Έτσι, κάθονταν μαζί να φάνε στο ίδιο τραπέζι. Σύντομα όμως ο άγιος κατάλαβε το τέχνασμα του διαβόλου για να τον κάνει να πέσει στην αμαρτία. Ενθυμήθηκε την ώρα του θανάτου και τη φοβερή στιγμή της τελικής Κρίσης· έτσι, σηκώθηκε κι έφυγε τρέχοντας από εκείνο το μέρος.  Ο Θεός τον οδήγησε σε ένα άλλο μέρος, όπου υπήρχε μια πηγή κι ένας φοίνικας. Έμεινε εκεί ζώντας μέσα στην προσευχή και τη νηστεία. Έφθασε σε υψηλό επίπεδο ασκητικού βίου, σε σημείο να ζει συμφιλιωμένος με τα άγρια θηρία. Αυτό διήρκεσε επί τριάντα έτη, κατά τη διάρκεια των οποίων τα μαλλιά του μάκρυναν τόσο πολύ, ώστε να μη χρειάζεται να φοράει ρούχα.  Όταν τελείωσε την επίγεια πορεία του, έχοντας δώσει τον καλό αγώνα, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή τετάρτη του μηνός Κιάχκ</p>

    <p>1) Το μαρτύριο του αγίου Ιγνατίου, πατριάρχου Αντιοχείας.  2) Η κοίμηση τιυ αγίου Φιλογόνου, πατριάρχου Αντιοχείας.  3) Η γέννηση του αγίου Θέκλα Χεμανότ του Αιθίοπος.</p>

    <p>1) Την ημέρα αυτή μαρτύρησε ο πάντιμος άγιος Ιγνάτιος, πατριάρχης Αντιοχείας. Ήταν μαθητής του αγίου Ιωάννου του ευαγγελιστού, με τον οποίο πήγαν σε πολλές πόλεις. Ο άγιος Ιωάννης τον χειροτόνησε πατριάρχη Αντιοχείας, όπου κήρυξε τον ζωοδότη ευαγγελικό λόγο, μετέστρεψε πολλούς στη γνώση του Θεού, τους φώτισε, και τους κατέδειξε ότι η ειδωλολατρία είναι πλάνη.  Οι ειδωλολάτρες οργίσθηκαν, τον συνέλαβαν, και τον υπέβαλαν σε διάφορα βασανιστήρια. Του έβαλαν καυτά κάρβουνα στα χέρια, πιέζοντάς τα σχεδόν για δύο ώρες. Μετά του έκαψαν την πλάτη με καυτή πίσσα και καυτό λάδι. Ύστερα του έξυσαν το σώμα με σιδερένια κτένα. Όταν πια κουράσθηκαν να τον βασανίζουν, τον έρριξαν στη φυλακή, όπου έμεινε για μεγάλο χρονικό διάστημα. Όταν τον ξαναθυμήθηκαν, τον έβγαλαν από τη φυλακή και του υποσχέθηκαν μεγάλες ανταμοιβές, έπειτα όμως τον απείλησαν. Καθώς παρέμενε εδραίος στην πίστη του, τον έρριξαν στα θηρία, τα οποία τον κομμάτιασαν και τον κατασπάραξαν. Παρέδωσε, έτσι, το αγνό πνεύμα του στα χέρια του Κυρίου Χριστού, τον Οποίο αγαπούσε.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο άγιος Φιλόγονος, πατριάρχης Αντιοχείας, ο οποίος ήταν έγγαμος και είχε μία κόρη. Μετά τον θάνατο της γυναίκας του έγινε μοναχός. Λόγω της μεγάλης του αρετής, της πλατειάς του μόρφωσης, του ασκητικού του βίου και της βαθειάς του αφοσίωσης, εξελέγη πατριάρχης Αντιοχείας. Ποίμανε ορθά το ποίμνιο του Χριστού και το προστάτευσε από τους αρειανούς λύκους και τους οπαδούς του Μακεδονίου και του Σαβελλίου.  Ως πατριάρχης έζησε με ευσέβεια και άσκηση, έχοντας αρνηθεί τον κόσμο και μη έχοντας ούτε ένα δηνάριο ή δεύτερο χιτώνα. Αφού ολοκλήρωσε τον αγώνα του, κοιμήθηκε εν ειρήνη. Ο άγιος Ιωάννης ο Χρυσόστομος τον εγκωμίασε στις Ομιλίες του.  Οι προσευχές του ας είναι μαζί με όλους μας. Αμήν.</p>

    <p>3) Την αυτή ημέρα τιμούμε τη μνήμη της γεννήσεως του αγίου Θέκλα Χεμανότ, του μεγάλου Αιθίοπος αγίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή πέμπτη του μηνός Κιάχκ</p>

    <p>1) Η κοίμηση του αγίου Ιωάννου Κάμα.</p>

    <p>1) Την ημέρα αυτή κοιμήθηκε ο μέγας άγιος Ιωάννης Κάμα. Ήταν από το Σουπραμέντο, της περιοχής Σα. Οι γονείς του ήταν θεοσεβείς χριστιανοί και ο Ιωάννης ήταν το μοναδικό τους παιδί.  Όμως, οι γονείς του τον πίεζαν να παντρευθεί παρά τη θέλησή του. Όταν εισήλθε στο δωμάτιο της γυναίκας του, προσευχήθηκε για πολλή ώρα και μετά πλησίασε τη νεαρή κοπέλλα λέγοντάς της: «Αδελφή μου, γνωρίζεις ότι ο κόσμος και οι σαρκικοί πόθοι του θα παρέλθουν. Συμφωνείς μαζί μου να τηρήσουμε τα σώματά μας αγνά και καθαρά;». Εκείνη απάντησε: «Αδελφέ μου, το όνομα του Κυρίου ζει. Είναι και δική μου επιθυμία να μείνουμε αγνοί, και ο Κύριος μου δίνει τώρα αυτό που η καρδιά μου επιθυμεί».  Συμφώνησαν από κοινού να ζήσουν μαζί ως αδελφός και αδελφή, και να τηρήσουν παρθενία. Όταν κοιμούνταν, άγγελος Κυρίου ερχόταν και τους σκέπαζε με τα φτερά του. Λόγω της μεγάλης αρετής τους, ο Θεός φύτευσε για χάρη τους μια άμπελο, η οποία μεγάλωσε και σκέπασε τον χώρο που κοιμούνταν. Αυτό ήταν ένα σημείο της αγνότητας και της αγιότητάς τους. Καθώς αυτό που έκαναν υπερέβαινε την ανθρώπινη φύση, αυτοί οι δύο νέοι άνθρωποι, ένας άνδρας και μια γυναίκα, μπορούσαν να κοιμούνται ο ένας πλάι στον άλλο χωρίς να οδηγούνται από τον σαρκικό πόθο, αφού κάποιος μπορεί να προσεγγίσει τη φωτιά και να μην καεί, μόνον όταν η δύναμη του Θεού και η πρόνοιά Του τον φυλάττει και τον προστατεύει.  Όταν οι γονείς τους είδαν ότι τα παιδιά τους ζούσαν μαζί για μεγάλο χρονικό διάστημα χωρίς να έχουν παιδιά, θεώρησαν ότι αυτό οφειλόταν στο ότι ήταν νέοι.  Μια μέρα ο Ιωάννης είπε στη σύζυγό του: «Αδελφή μου, επιθυμώ να πάω στην έρημο να γίνω μοναχός, και δεν μπορώ να κάνω κάτι τέτοιο χωρίς τη συγκατάθεσή σου». Εκείνη του έδωσε τη συγκατάθεσή της και ο Ιωάννης την οδήγησε σε κάποια γυναικεία μονή. Εκεί η σύζυγός του έγινε μια ενάρετη μοναχή και τέλεσε πολλά θαύματα· έτσι, την εξέλεξαν ηγουμένη της μονής.  Όσο για τον άγιο Ιωάννη, όταν έφυγε από την πόλη του, άγγελος Κυρίου τού εμφανίσθηκε και τον οδήγησε στην έρημο της Σκήτης. Εκεί έγινε μοναχός στο κελλί του αγίου Νταρούντι, της μονής του αγίου Μακαρίου. Έμεινε με τον άγιο Νταρούντι μαθαίνοντας από αυτόν την ευσέβεια, μέχρι που ο άγιος Νταρούντι κοιμήθηκε.  Μετά άγγελος Κυρίου τού είπε να πάει δυτικά της μονής του αγίου Ιωάννου του Κολοβού και να κτίσει εκεί για τον ίδιο ένα κελλί. Πήγε και έκανε όπως του υπέδειξε ο άγγελος. Τριακόσιοι αδελφοί συγκεντρώθηκαν γύρω του και έγιναν υποτακτικοί του. Έκτισαν ναό και ένα απίτι με κήπο να μένουν, και ο άγιος Ιωάννης Κάμα τούς δίδαξε τον τρόπο της προσευχής και τη χρήση της ψαλμωδίας.  Μια νύκτα τούς εμφανίσθηκε ο άγιος Αθανάσιος ο Αποστολικός ενώ έψελναν τον ύμνο των Τριών Παίδων. Ο άγιος Αθανάσιος αποκάλυψε στον άγιο Ιωάννη πολλά μυστήρια. Μια άλλη φορά τού εμφανίσθηκε η Παρθένος Μαρία και του είπε: «Αυτό είναι το παντοτινό κατοικητήριό μου και θα είμαι μαζί τους όπως ήμουν και μαζί με σένα, και η μονή αυτή θα λάβει το όνομά μου». Έτσι, ο ναός της μονής έλαβε το όνομα της Παρθένου Μαρίας.  Μερικοί μοναχοί της Άνω Αιγύπτου επεθύμησαν να γίνουν υποτακτικοί του αγίου Ιωάννου Κάμα και του ζήτησαν να πάει να τους δει. Εκείνος κάλεσε έναν αδελφό ονόματι Σενούντα και του ανέθεσε την επιμέλεια των αδελφών έως ότου επιστρέψει. Όταν επέστρεψε, διαπίστωσε ότι ο Σενούντα έφερε άψογα εις πέρας το έργο που του ανατέθηκε.  Αφού ολοκλήρωσε ο άγιος Ιωάννης Κάμα την επίγεια πορεία του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή έκτη του μηνός Κιάχκ</p>

    <p>1) Το μαρτύριο της αγίας Αναστασίας.  2) Μνήμη της αγίας Ιουλιανής της μάρτυρος.</p>

    <p>1) Την ημέρα αυτή κατά το έτος 304 μ.Χ. μαρτύρησε η αγία Αναστασία, η οποία γεννήθηκε στη Ρώμη κατά το 275 μ.Χ. από ειδωλολάτρη πατέρα ονόματι Πραιτεξτάτο και χριστιανή μητέρα ονόματι Φλαβία. Η μητέρα της τη βάπτισε κρυφά, εν αγνοία του πατέρα της, και τη μεγάλωσε με τις διδαχές της χριστιανικής πίστης. Η Αναστασία ήταν εδραία στην πίστη της, και κανείς δεν μπορούσε να τη μεταπείσει.  Όταν έφθασε σε ηλικία γάμου, ο πατέρας της την πάντρεψε, παρά τη θέλησή της, με κάποιον ειδωλολάτρη νέο. Η αγία Αναστασία προσευχήθηκε με θέρμη στον Κύριο Χριστό, ικετεύοντάς Τον να την απομακρύνει από αυτόν τον ειδωλολάτρη νέο, ο οποίος ήταν μακριά από την πίστη.  Όταν ο σύζυγός της έφευγε για να πάει στη δουλειά του, εκείνη έφευγε επίσης και επισκεπτόταν τους φυλακισμένους για την πίστη τους, τους διακονούσε, τους παρηγορούσε και τους προσέφερε όλα τα αναγκαία. Όταν ο σύζυγός της τα έμαθε όλα αυτά, την κλείδωσε στο σπίτι και έβαλε να τη φρουρούν. Η αγία συνέχισε να προσεύχεται στον Θεό, ικετεύοντάς Τον με δάκρυα να τη σώσει από τα χέρια του συζύγου της. Ο Θεός απάντησε στις προσευχές της συντομεύοντας την ώρα της αναχώρησής της από τον μάταιο τούτο κόσμο. Η αγία Αναστασία μοίρασε χάριν της πίστεως την περιουσία της στους πτωχούς, τους φυλακισμένους, τους ομολογητές και τους πνευματικούς αθλητές. Όταν η φήμη του έφθασε στον διοικητή Φλώρο, εκείνος είπε να τη φέρουν ενώπιόν του για να τη ρωτήσει σχετικά με τη θρησκεία της. Η αγία ομολόγησε ότι είναι χριστιανή. Ο διοικητής προσπάθησε να τη δελεάσει υποσχόμενός της πολλά πανάκριβα δώρα, αρκεί να απαρνείτο την πίστη της. Καθώς εκείνη απέρριψε τις υποσχέσεις του, ο Φλώρος την τιμώρησε υποβάλλοντάς τη σε διάφορα βασανιστήρια. Όταν πια κουράσθηκε να τη βασανίζει, διέταξε να την πνίξουν στη θάλασσα, εκείνη όμως βγήκε σώα από το νερό, με τη χάρη του Θεού. Όταν ο διοικητής έμαθε ότι η αγία εξακολουθούσε να είναι ζωντανή, διέταξε, αφού τη δέσουν πρώτα στο έδαφος στα τέσσερα άκρα της, να τη δείρουν ανηλεώς και μετά να την πετάξουν σε φλεγόμενη κάμινο. Έτσι κι έγινε, οπότε η αγία παρέδωσε την αγνή ψυχή της, λαμβάνοντας τον στέφανο του μαρτυρίου.   Οι προσευχές της ας είναι μαζί μας. Αμήν.</p>

    <p>2) Την αυτή ημέρα τελείται η μνήμη της μάρτυρος Ιουλιανής.  Οι προσευχές της ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή εβδόμη του μηνός Κιάχκ</p>

    <p>1) Το μαρτύριο του αγίου επισκόπου αββά Ψώη.</p>

    <p>1) Την ημέρα αυτή μαρτύρησε ο μέγας άγιος Ψώης, επίσκοπος Εμπσάι. Όταν ο αυτοκράτορας Διοκλητιανός άκουσε ότι ο αββάς Ψώης και ο αββάς Γελλάνικος στερέωναν τους χριστιανούς στην πίστη τους και εμπόδιζαν την προσκύνηση των ειδώλων, έστειλε ανθρώπους του για να τους φέρουν ενώπιόν του. Ο αββάς Ψώης ζήτησε από τον απεσταλμένο του αυτοκράτορα να του χαρίσει μία νύκτα. Έτσι, πήγε στην εκκλησία, σύναξε τους πιστούς του, τέλεσε τη Θεία Λειτουργία και τους μετέδωσε τη Θεία Κοινωνία. Ακόμη τους έδωσε εντολή να παραμείνουν εδραίοι στην ορθόδοξη πίστη. Μετά τους αποχαιρέτισε και, τέλος, αφέθηκε στον Θεό.  Στη συνέχεια πήγε μαζί με τον απεσταλμένο στον διοικητή της Αντινόης Αρριανό. Ο Αρριανός, όταν είδε το φωτεινό του πρόσωπο και την ευλάβειά του, τον συμπάθησε και του είπε: «Εσύ, ένας άνθρωπος αξιοσέβαστος, θα πρέπει να λυπηθείς τον εαυτό σου και να πειθαρχήσεις στη διαταγή του αυτοκράτορα». Ο αββάς Ψώης απάντησε: «Είναι για μένα αδύνατο να αντικαταστήσω τη Βασιλεία των Ουρανών με αυτή την πρόσκαιρη ζωή».  Μετά από εκτεταμένη διαπραγμάτευση, ο διοικητής διέταξε να υποβάλουν τον αββά Ψώη σε βασανιστήρια και μετά να τον πετάξουν σε καυτό νερό. Ο Θεός προστάτευσε τον άγιο και τον τήρησε σώο και αβλαβή. Μετά απ’ αυτό, ο Αρριανός διέταξε να τον αποκεφαλίσουν. Έτσι, ο αββάς Ψώης έλαβε τον στέφανο του μαρτυρίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ογδόη του μηνός Κιάχκ</p>

    <p>1) Το μαρτύριο των αγίων εκατόν πενήντα ανδρών και εικοσιτεσσάρων γυναικών από την Αντινόη.    1) Την ημέρα αυτή μαρτύρησαν εκατόν πενήντα άνδρες και εικοσιτέσσερις γυναίκες. Όλοι αυτοί ήταν από την Αντινόη και αρχικά ήταν ειδωλολάτρες. Ήρθαν μια φορά στο διοικητήριο και είδαν εκεί το μαρτύριο του αγίου Παύλου του Σύρου. Ο διοικητής διέταξε τους στρατιώτες να βγάλουν τα μάτια του αγίου με πυρωμένα καρφιά και μετά να τον πετάξουν στη φυλακή.  Το επόμενο πρωί, όταν έφεραν τον άγιο, οι εκατόν πενήντα άνδρες και οι εικοσιτέσσερις γυναίκες ήταν παρόντες και είδαν έκπληκτοι ότι τα μάτια του αγίου ήταν ακέραια, όπως πριν. Τότε είπαν με θαυμασμό: «Κανείς δεν μπορεί να επιτελέσει τέτοιο σημείο παρά μόνο ο Θεός, ο Οποίος δημιούργησε τον κόσμο εκ του μηδενός». Κραύγασαν λοιπόν με μια φωνή: «Πιστεύουμε στον Θεό του αγίου Παύλου». Μετά πήγαν και προσκύνησαν στα πόδια του αγίου ζητώντας του να προσευχηθεί γι’ αυτούς. Εκείνος τους σήκωσε πάνω και τους ευλόγησε. Ύστερα παρουσιάσθηκαν στον διοικητή και ομολόγησαν ενώπιόν του το όνομα του Κυρίου Χριστού. Ο διοικητής διέταξε να αποκεφαλισθούν, κι έτσι έλαβαν τον στέφανο του μαρτυρίου.   Οι πρεσβείες τους ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα εικοστή ενάτη του μηνός Κιάχκ</p>

    <p>1) Η εορτή της Γεννήσεως του Κυρίου μας Ιησού Χριστού εορτή (των Χριστουγέννων).</p>

    <p>1) Την ημέρα αυτή εορτάζεται η Γέννηση του Κυρίου μας Ιησού Χριστού, του σαρκωμένου Θεού, από τη σάρκα της Παρθένου Μαρίας. Η Γέννηση του Κυρίου έλαβε χώρα κατά το έτος 5501 από Κτίσεως Κόσμου, κατά τον υπολογισμό της ενδόξου μας Εκκλησίας. Σύμφωνα με το θεϊκό σχέδιο και κατά θεία πρόγνωση, ο καίσαρ Αύγουστος εξέδωσε διάταγμα γενικής απογραφής καθ’ όλη την επικράτεια της Ρωμαϊκής Αυτοκρατορίας. Για τον λόγο αυτό, ο Ιωσήφ και η Παρθένος σηκώθηκαν και πήγαν από τη Ναζαρέτ στη Βηθλεέμ, ώστε να απογραφούν εκεί, καθώς ο Ιωσήφ ήταν από τη φυλή Ιούδα, του οίκου Δαυϊδ. (Η Βηθλεέμ ήταν η πόλη του Δαυΐδ). Όταν έφθασαν στη Βηθλεέμ, η Παρθένος γέννησε τον γιο της, τον τύλιξε σε σπάργανα και τον εναπέθεσε σε φάτνη (στάβλο), καθώς δεν υπήρχε χώρος γι’ αυτούς στο πανδοχείο.  Υπήρχαν τότε εκεί, στην ίδια περιοχή, ποιμένες που ζούσαν στο ύπαιθρο και επιτηρούσαν το ποίμνιό τους κατά τη νύκτα. Και ιδού, άγγελος Κυρίου στάθηκε ενώπιόν τους, και δόξα Κυρίου τους περιέλαμψε, και φοβήθηκαν πολύ. Μετά ο άγγελος τους είπε: «Μη φοβείσθε, διότι ιδού, σας ευαγγελίζομαι χαρά μεγάλη, η οποία θα είναι για όλο τον λαό. Διότι γεννήθηκε σήμερα για σας στην πόλη του Δαυϊδ Σωτήρας, ο Οποίος είναι ο Κύριος Χριστός. Και αυτό θα είναι για σας το σημείο: Θα βρείτε ένα Βρέφος σπαργανωμένο να βρίσκεται μέσα σε μια φάτνη». Ξαφνικά, εμφανίσθηκε μαζί με τον άγγελο αυτό πλήθος ουράνιας στρατιάς, που υμνούσε τον Κύριο λέγοντας:  «Δόξα εν υψίστοις Θεώ και επί γης ειρήνη, εν ανθρώποις ευδοκία».  [Δηλαδή: «Δόξα στον Θεό, που κατοικεί στα ουράνια, και ειρήνη στη γη, χαρά για τους ανθρώπους»].  Όταν οι άγγελοι έφυγαν από μπροστά τους για να επιστρέψουν στους Ουρανούς, οι ποιμένες έλεγαν μεταξύ τους: «Ας πάμε λοιπόν στη Βηθλεέμ να δούμε το γεγονός αυτό που μας γνωστοποίησε ο Κύριος». Και πήγαν με σπουδή, και βρήκαν το Βρέφος, τη Μαρία, τον Ιωσήφ και τη Σαλώμη. Ο τόπος έλαμπε από φως. Αφού οι ποιμένες είδαν το γεγονός που τους ανακοινώθηκε, το διακήρυξαν παντού. Πριν φύγουν από τη φάτνη, προσκύνησαν το Βρέφος και επέστρεψαν δοξάζοντας και υμνώντας τον Κύριο για όλα όσα άκουσαν και είδαν (Λουκάς 2:1-20).  Την ημέρα αυτή πραγματοποιήθηκαν οι προφητείες σχετικά με τη γέννηση του Κυρίου από αγνή παρθένο. Ο προφήτης Ησαΐας είχε πει: «Ιδού η παρθένος θα συλλάβει και θα γεννήσει γιο, και θα τον ονομάσουν Εμμανουήλ» (Ησαΐας 7:14).  Επίσης, ο προφήτης Ιεζεκιήλ είπε για το θαυμαστό αυτό μυστήριο: «Και μου είπε ο Κύριος: ‘‘Η πύλη αυτή είναι και θα μείνει κλειστή. Δεν θα ανοίξει, και κανείς δεν θα τη διαβεί, διότι ο Κύριος ο Θεός του Ισραήλ θα εισέλθει δι’ αυτής και θα μείνει κλειστή’’» (Ιεζεκιήλ 44:2).  Για το Παιδί αυτό ο προφήτης Δανιήλ είπε: «Κοιτούσα σε νυκτερινό όραμα, και ιδού, Κάποιος σαν τον Υιό του Ανθρώπου ερχόταν με τις νεφέλες του ουρανού! Ερχόταν προς τον Παλαιό των Ημερών, και Τον έφερναν ενώπιόν Του. Και Του δόθηκε η εξουσία, η τιμή και η βασιλεία, και θα Τον υπηρετήσουν όλοι οι λαοί, οι φυλές και οι γλώσσες. Η εξουσία Του είναι αιώνια εξουσία και δεν θα παρέλθει, και η βασιλεία Του δεν θα καταστραφεί» (Δανιήλ 7:13-14).  Ακόμη ο προφήτης Ιερεμίας είπε: «‘‘Ιδού, έρχονται ημέρες’’, λέγει ο Κύριος, ‘‘κατά τις οποίες θα αναστήσω για τον Δαυΐδ κλαδί δικαιοσύνης. Θα βασιλεύσει και θα ακμάσει Βασιλέας, ο Οποίος θα εγκαθιδρύσει στη γη το ορθό και το δίκαιο. Κατά τις ημέρες Του ο Ιούδας θα σωθεί και ο Ισραήλ θα κατοικήσει με ασφάλεια. Το όνομα με το οποίο θα αποκληθεί θα είναι Ιωσεδέκ [= Ο Κύριος είναι η δικαιοσύνη μας]’’» Ιερεμίας 23:5-6).  Μετά απ’ όλα αυτά, ας στραφούμε νοερά προς τη φάτνη της Βηθλεέμ, όπου ο Υιός του Θεού έκειτο ένσαρκος κατά τον καιρό της Γεννήσεώς Του, και ας σταθούμε ατενίζοντας με σιωπή και σεβασμό αντάξιο του μυστηρίου της Ενανθρωπίσεως του Θεού, και της Γεννήσεώς Του σε μια φάτνη για τη σωτηρία μας. Ας συνειδητοποιήσουμε ότι μας διδάσκει μέσω του μυστηρίου αυτού να περιφρονούμε τον κόσμο και όλη τη ματαιότητά του, ότι μας καλεί να είμαστε ταπεινοί και να αγαπούμε τον πλησίον μας φροντίζοντας για το καλό του, και ότι θα πρέπει να ζούμε με αρετή και αγιότητα, σύμφωνα με το ορθόδοξο ήθος, χωρίς να αγνοούμε ποτέ τη μεγάλη τιμή που μας δωρήθηκε με τη θεία Του Ενανθρώπιση.  Έχοντας τηρήσει τη νηστεία των Χριστουγέννων και έχοντας φθάσει στην ένδοξη αυτή εορτή, ας την υποδεχθούμε με αγνότητα και καλωσύνη. Ας απλώσουμε το χέρι μας για να ανακουφίσουμε τον ασθενή, να βοηθήσουμε τον πτωχό, και να γίνουμε όργανα ειρήνης και καταλλαγής μεταξύ των ανθρώπων, προσλαμβάνοντας τον Κύριό μας, ο Οποίος έχει εγκαθιδρύσει την αιώνιο ειρήνη, με παράδειγμα την Ενανθρώπισή Του. Ας ζητήσουμε με ικεσίες από τον Θεό να μας ελεήσει, να μας συγχωρήσει τις αμαρτίες, να ευλογεί τις συνάξεις μας, να χαρίζει μακροημέρευση στην Αυτού Αγιότητα τον πάπα [τάδε], πάπα Αλεξανδρείας και πατριάρχη της Αποστολικής Έδρας του αγίου Μάρκου, και να τηρεί την πατριαρχεία του εις έτη πολλά, με χαρά, ειρήνη και ασφάλεια για την Εκκλησία, και με αύξηση του λαού Του στην αρετή. Είθε ο Θεός να μας αξιώσει να εορτάσουμε και στο μέλλον πολλές φορές την εορτή αυτή, γεμάτοι από την ευλογία του Κυρίου και Σωτήρα μας Ιησού Χριστού, ο Οποίος ήλθε για τη σωτηρία μας.   Σε Εκείνον ανήκει αιώνια η δόξα και η τιμή. Αμήν.</p>

    <p>Ημέρα τριακοστή του μηνός Κιάχκ</p>

    <p>1) Η κοίμηση του αγίου Ιωάννου, πρωθιερέως της Σκήτης.</p>

    <p>1) Την ημέρα αυτή κοιμήθηκε ο άγιος Ιωάννης, πρωθιερέας (ηγούμενος) της Σκήτης. Όταν χειροτονήθηκε πρωθιερέας της μονής του αγίου Μακαρίου, φώτισε όλη την έρημο και έγινε πατέρας πολλών αγίων. Μεταξύ των αγίων αυτών ήταν ο αββάς Γκαβάργκα και ο αββάς Αβραάμ, δύο λαμπροί αστέρες· ο αββάς Μηνάς, επίσκοπος Θμούεως, ο αββάς Ζαχαρίας και πολλοί άλλοι, διά των οποίων πολλές ψυχές σώθηκαν.  Λόγω της αγιότητας και της μεγάλης του ευσέβειας, όταν κοινωνούσε τον κόσμο μπορούσε να διακρίνει ποιοι ήταν αμαρτωλοί και ποιοι δίκαιοι. Αρκετές φορές είδε τον Χριστό να περιστοιχίζεται από αγγέλους επάνω στο θυσιαστήριο.  Κάποτε είδε έναν ιερέα με κακή φήμη να έρχεται στην εκκλησία περικυκλωμένος από πονηρά πνεύματα. Όταν ο ιερέας έφθασε στην είσοδο της εκκλησίας, άγγελος Κυρίου βγήκε από το θυσιαστήριο με πύρινη ρομφαία στο χέρι και έδιωξε τα πονηρά πνεύματα. Ο ιερέας μπήκε στην εκκλησία, φόρεσε τα άμφια, τέλεσε τη Θεία Λειτουργία και κοινώνησε τον κόσμο. Όταν τελείωσε, έβγαλε τα άμφια και βγήκε από την εκκλησία. Τότε τα πονηρά πνεύματα επέστρεψαν σ’ αυτόν. Αυτό το ανέφερε ο άγιος Ιωάννης στους αδελφούς μοναχούς για να τους πει ότι δεν υπάρχει καμμία διαφορά μεταξύ του αμαρτωλού και του μη αμαρτωλού ιερέα όταν τελεί τα Μυστήρια της Εκκλησίας. Διότι η μετουσίωση του άρτου και του οίνου σε Σώμα και Αίμα Χριστού γίνεται χάριν του λαού.  Ακόμη τους είπε την εξής παραβολή: «Όπως η εικόνα του αυτοκράτορα είναι τυπωμένη στη σφραγίδα του, που είναι από σίδηρο ή χρυσό, και είναι μία και μοναδική αυτή η σφραγίδα, έτσι και η ιερωσύνη είναι η ίδια για τους αμαρτωλούς και τους δικαίους, και ο Κύριος ανταμοίβει καθένα σύμφωνα με τα έργα του.  Ο άγιος Ιωάννης υπέφερε πολλές δοκιμασίες. Αιχμαλωτίσθηκε από τους Βερβερίνους, οι οποίοι τον πήγαν στη χώρα τους, όπου έμεινε επί πολλά έτη, κατά τη διάρκεια των οποίων υπεβλήθη σε βασανιστήρια. Κατά τη διάρκεια της αιχμαλωσίας του γνώρισε τον άγιο Σαμουήλ, ηγούμενο της μονής Καλαμόν.  Με τη χάρη του Θεού, επέστρεψε στη μονή. Όταν πληροφορήθηκε σε όραμα την ημέρα της κοίμησής του, κάλεσε τους αδελφούς και τους προέτρεψε να τηρούν τις Δέκα Εντολές, να βαδίζουν στην οδό των αγίων πατέρων, και να μετέχουν στην «καλή μερίδα» και την κληρονομία της Βασιλείας των Ουρανών. Λίγο μετά αρρώστησε και είδε πλήθος αγίων να έρχεται να παραλάβει την ψυχή του· τότε παρέδωσε την ψυχή του στα χέρια του Κυρίου. Κατόπιν οι αδελφοί έφεραν το σκήνωμά του στην εκκλησία και, λόγω της μεγάλης τους αγάπης γι’ αυτόν και της εδραίας πίστης τους στην αγιότητά του, φύλαξαν ένα τεμάχιο από το σάβανό του, το οποίο έγινε πηγή ιάσεως πολλών ασθενών. Ο πατέρας αυτός έζησε ενενήντα έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>























    <p>Ο ΕΥΛΟΓΗΜΕΝΟΣ ΜΗΝΑΣ ΤΟΜΠΑ</p>

    <p>Ημέρα πρώτη του μηνός Τόμπα</p>

    <p>1) Το μαρτύριο του αρχιδιακόνου Στεφάνου.  2) Το μαρτύριο του αγίου Λεοντίου.</p>

    <p>1) Την ημέρα αυτή μαρτύρησε ο άγιος Στέφανος, ο αρχιδιάκονος, και πρωτομάρτυρας. Ο ευαγγελιστής Λουκάς αναφέρει γι’ αυτόν στις Πράξεις των Αποστόλων: «Ο Στέφανος, γεμάτος πίστη και δύναμη, έκανε θαύματα και σημεία μέσα στον λαό» (Πράξεις 6:8).  Οι Εβραίοι τον φθόνησαν, τον συνέλαβαν και τον έφεραν στο Συνέδριό τους. Εκεί, έστησαν ψευδομάρτυρες, οι οποίοι είπαν: «Ο άνθρωπος αυτός δεν παύει να βλασφημεί κατά του αγίου αυτού τόπου και του νόμου. Τον ακούσαμε να λέει ότι αυτός ο Ιησούς ο Ναζωραίος θα καταστρέψει τον τόπο αυτό και θα αλλάξει τα έθιμα που μας παρέδωσε ο Μωυσής» (Πράξεις 6:12-13). Και ατενίζοντάς τον όλοι όσοι κάθονταν στο Συνέδριο, είδαν το πρόσωπό του να είναι σαν πρόσωπο αγγέλου (Πράξεις 6:13).  Και είπε ο αρχιερέας: «Έτσι έχουν όλα αυτά πράγματι;». Ο άγιος Στέφανος τους απάντησε με πειστικά λόγια και του εξέθεσε όλη την ιστορία από τον Αβραάμ έως τον Μωυσή: την έξοδο του Αβραάμ από τη Χαρράν, τη γέννηση και την περιτομή του Ισαάκ, του Ιακώβ και των γιων του, την πώληση του Ιωσήφ από τους αδελφούς του, και το πώς ο Ιωσήφ φανερώθηκε σ’ αυτούς. Μετά ο άγιος Στέφανος συνέχισε αφηγούμενός τους όλα τα γεγονότα μέχρι την οικοδόμηση του Ναού. Τέλος, έκλεισε την ομιλία του λέγοντας: «Σκληροτράχηλοι και απερίτμητοι στην καρδιά και στα αυτιά, πάντοτε αντιτάσσεσθε στο Άγιο Πνεύμα, όπως και οι πατέρες σας. Ποιον από τους προφήτες δεν έθεσαν υπό διωγμόν οι πατέρες σας; Μάλιστα, φόνευσαν εκείνους που προανήγγειλαν την έλευση του Δικαίου, του Οποίου σεις τώρα γίνατε προδότες και φονιάδες· λάβατε τον νόμο δι’ αγγέλων και δεν τον φυλάξατε (Πράξεις 7:51-53).  Ακούγοντας αυτά, οι καρδιές τους κομματιάζονταν, και έτριζαν τα δόντια τους εναντίον του. Ο Στέφανος, καθώς ήταν πλήρης Πνεύματος Αγίου, ατενίζοντας στον ουρανό είδε τη δόξα του Θεού και τον Ιησού να στέκεται δεξιά του Θεού, και είπε: «Ιδού, βλέπω τους ουρανούς ανοιγμένους, και τον Υιό του ανθρώπου να στέκεται δεξιά του Θεού».  Τότε οι Εβραίοι έκραξαν, του έκλεισαν τα αυτιά, και όρμησαν με μία φωνή εναντίον του. Αφού τον έβγαλαν έξω από την πόλη, άρχισαν να τον λιθοβολούν.  Ενώ λοιπόν τον λιθοβολούσαν, ο Στέφανος προσευχόταν στον Κύριο και έλεγε: «Κύριε Ιησού, δέξου το πνεύμα μου». Μετά γονάτισε, και φώναξε δυνατά: «Κύριε, μη λογαριάσεις γι’ αυτούς την αμαρτία αυτή». Και λέγοντας αυτά, παρέδωσε το πνεύμα (Πράξεις 7:51-60). Τέλος, κάποιοι ευλαβείς άνδρες πήραν το σώμα του για να το ενταφιάσουν και τον θρήνησαν πολύ.  Οι προσευχές του ας είναι μαζί μας. Αμήν.   2) Την αυτή ημέρα μαρτύρησε ο άγιος Λεόντιος, ο οποίος ήταν από τη Συρία και έζησε επί των ημερών του ασεβούς αυτοκράτορα Μαξιμιανού. Όταν ο Μαξιμιανός άκουσε για τον άγιο αυτό και τη λατρεία του για τον Χριστό, έστειλε ανθρώπους του να του τον φέρουν. Προσπάθησε να τον δελεάσει με πολλά χρήματα, ώστε να αρνηθεί τη λατρεία του Χριστού και να προσκυνήσει τα είδωλα.  Ο άγιος αψήφησε τα λόγια του αυτοκράτορα και περιφρόνησε τις υποσχέσεις του, αδιαφορώντας για τις απειλές του ότι θα τον υποβάλει σε βασανιστήρια. Εξοργισμένος ο αυτοκράτορας, διέταξε να τον δέσουν στον τροχό και να τον σφίξουν, μετά να τον δείρουν με καρφιά και ύστερα να τον πετάξουν σε καυτό λάδι. Ο άγιος τα υπέμεινε όλα, και ο Κύριος Χριστός τον εμψύχωνε και τον θεράπευε.  Όταν πλέον ο αυτοκράτορας κουράσθηκε να τον υποβάλλει σε βασανιστήρια, διέταξε να τον αποκεφαλίσουν· έτσι, ο άγιος Λεόντιος έλαβε τον στέφανο του μαρτυρίου. Πολλά σημεία και θαύματα τελέσθηκαν διά του σκηνώματός του, με αποτέλεσμα να γίνει πολύ γνωστός σε όλη τη Συρία. Στο όνομά του κτίσθηκαν αρκετοί ναοί και μονές.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δευτέρα του μηνός Τόμπα</p>

    <p>1) Η κοίμηση του αγίου Θεωνά, δεκάτου έκτου πατριάρχου Αλεξανδρείας.  2) Το μαρτύριο του αγίου Καλλινίκου, επισκόπου Οσήμ.</p>

    <p>1) Την ημέρα αυτή κατά το έτος 300 μ.Χ. κοιμήθηκε ο άγιος Θεωνάς, δέκατος έκτος πατριάρχης Αλεξανδρείας. Ο άγιος αυτός ήταν δίκαιος, πράος, λόγιος, ευγενικός στους τρόπους, και αγαπούσε όλο τον κόσμο. Με πνεύμα φιλίας και ευγένειας προς όλους, μπόρεσε να κτίσει ναό στην Αλεξάνδρεια στο όνομα της Θεοτόκου Παρθένου Μαρίας.  Μέχρι την εποχή του οι πιστοί προσεύχονταν και τελούσαν τις ακολουθίες τους στα σπίτια και σε σπήλαια, φοβούμενοι τους απίστους. Ο πάπας Θεωνάς, συμπεριφερόμενος με σοφία και ευγένεια προς αυτούς (τους απίστους), κατόρθωνε να πραγματοποιεί αυτό που επιθυμούσε. Μετέστρεψε πολλούς από αυτούς στην πίστη του Κυρίου Χριστού και τους βάπτιζε.  Κατά το πρώτο έτος της πατριαρχείας του βάπτισε τον άγιο Πέτρο, ο οποίος τον διαδέχθηκε στον αποστολικό θρόνο του αγίου Μάρκου ως ο δέκατος έβδομος πατριάρχης. Λέγεται ότι χειροθέτησε τον άγιο Πέτρο αναγνώστη στην ηλικία των πέντε ετών, αργότερα τον χειροτόνησε διάκονο στην ηλικία των δώδεκα ετών, και ως ιερέα στην ηλικία των δεκαέξη ετών.  Επί των ημερών του αγίου αυτού, εμφανίσθηκε στην Αλεξάνδρεια κάποιος ονόματι Σαβέλλιος, ο οποίος δίδασκε ότι ο Πατήρ, ο Υιός και το Άγιο Πνεύμα είναι ένα πρόσωπο. Τότε ο άγιος τον αναθεμάτισε και απάντησε αποφασιστικά στην αίρεσή του προσκομίζοντας πειστικές αποδείξεις.  Αφού ολοκλήρωσε την επίγεια πορεία του, και έχοντας μείνει στον θρόνο του αγίου Μάρκου επί δεκαεννέα έτη, κοιμήθηκε εν ειρήνη.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα μαρτύρησε ο άγιος Καλλίνικος, επίσκοπος Οσήμ.  Όταν ο αυτοκράτορας Διοκλητιανός πληροφορήθηκε πως ο άγιος Καλλίνικος δίδασκε τους ανθρώπους να απέχουν από την ειδωλολατρία, έστειλε ανθρώπους του να τον συλλάβουν και να τον υποβάλουν σε βασανιστήρια. Όταν ο άγιος έμαθε για τους απεσταλμένους του αυτοκράτορα, κάλεσε τον λαό της επισκοπής του στην πόλη Οσήμ. Τέλεσε τη Θεία Λειτουργία και, αφού τους κοινώνησε Σώμα και Αίμα Χριστού, τους είπε: «Δεν θα ξαναδείτε το πρόσωπό μου». Ο συγκεντρωμένος κόσμος, παρότι έκλαψε πικρά, δεν μπόρεσε να τον αποτρέψει από το να παραδοθεί στους αυτοκρατορικούς απεσταλμένους, οι οποίοι τον πήραν και τον παρέδωσαν στον διοικητή της Αντινόης Αρριανό. Αυτός τον υπέβαλε σε διάφορα βασανιστήρια, όμως ο Κύριος τον θεράπευε και τον ενδυνάμωνε. Μετά απ’ αυτό, ο διοικητής τον πήγε στην πόλη Έντκου, όπου τον υπέβαλε εκ νέου σε βασανιστήρια. Όταν πλέον κουράσθηκε να βασανίζει τον άγιο, διέταξε να του κόψουν το χέρι.  Κατόπιν τον πήγε με πλοίο στην πόλη Τουχ. Όταν ο άγιος κατάλαβε, ενόσω ήταν στο πλοίο, ότι πλησίαζε η ώρα της αναχώρησής του από τον μάταιο τούτο κόσμο, είπε σε έναν πιστό ναύτη: «Εάν πεθάνω, όταν φθάσουμε στην ξηρά πέταξε το σώμα μου σε έναν λόφο».  Όταν λοιπόν ο άγιος Καλλίνικος κοιμήθηκε, ο ναύτης έκανε όπως του είχε υποδείξει. Μερικοί πιστοί, με θεία εντολή, ήλθαν και έλαβαν το σώμα του αγίου, το τύλιξαν σε σάβανα και το έκρυψαν στο σπίτι τους, μέχρι το τέλος της περιόδου των διωγμών.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα τρίτη του μηνός Τόμπα</p>

    <p>1) Μνήμη της σφαγής των νηπίων της Βηθλεέμ μετά από διαταγή του βασιλέα Ηρώδη.</p>

    <p>1) Την ημέρα αυτή, κατά το δεύτερο έτος από της Γεννήσεως του Χριστού, μαρτύρησαν τα νήπια της Βηθλεέμ.  Όταν ο βασιλέας Ηρώδης κάλεσε κρυφά τους Μάγους και προσδιόρισε τον χρόνο της εμφάνισης του άστρου, τους έστειλε στη Βηθλεέμ λέγοντάς τους: «Πηγαίνετε και σιγουρευθείτε για το Παιδί. Όταν Το βρείτε, πείτε και σ’ εμένα, ώστε να πάω κι εγώ να Το προσκυνήσω». Όταν οι Μάγοι έφθασαν στο σπίτι, βρήκαν το Παιδί μαζί με τη μητέρα Του Μαρία· τότε έπεσαν και Το προσκύνησαν, και, αφού άνοιξαν τους θησαυρούς τους, Του προσέφεραν ως δώρα χρυσό, λιβάνι και σμύρνα. Έπειτα, αφού άγγελος Κυρίου τούς ειδοποίησε σε όνειρο να μη γυρίσουν στον Ηρώδη, επέστρεψαν στη χώρα τους από άλλο δρόμο.  Μετά την αναχώρηση των Μάγων, άγγελος Κυρίου εμφανίσθηκε σε όνειρο στον Ιωσήφ και του είπε: «Σήκω και πάρε το Παιδί και τη μητέρα Του, και πηγαίνετε στην Αίγυπτο. Μείνετε εκεί μέχρι να σας πω, διότι ο Ηρώδης θα αναζητήσει το Παιδί για να Το θανατώσει».  Ο Ιωσήφ σηκώθηκε μέσα στη νύκτα, πήρε το Παιδί και τη μητέρα Του, και αναχώρησαν για την Αίγυπτο, όπου παρέμειναν μέχρι τον θάνατο του Ηρώδη. Εκπληρώθηκε έτσι αυτό που είχε πει ο Κύριος διά του προφήτου: «Από την Αίγυπτο κάλεσα τον Γιο Μου» (Ματθαίος 2:7-15, Ωσηέ 11:1).  Στο μεταξύ ο Ηρώδης, βλέποντας ότι τον ενέπαιξαν οι Μάγοι, θύμωσε πολύ. Τότε, στέλνοντας στρατιώτες, φόνευσε όλα τα νήπια από δύο ετών και κάτω που ήταν στη Βηθλεέμ και σε όλα τα περίχωρά της, σύμφωνα με τον χρόνο που προσδιόρισε από τους Μάγους. Σκοπός του ήταν να φονεύσει, μεταξύ των παιδιών που θα φονεύονταν, και τον Ιησού.  Παραδίδεται ότι ο Ηρώδης σχεδίασε να επιτύχει τον πονηρό στόχο του στέλνοντας ανθρώπους του στη Βηθλεέμ και όλα τα περίχωρά της λέγοντας: «Είναι διαταγή του καίσαρα να καταμετρηθούν όλα τα νήπια από δύο ετών και κάτω». Έτσι, άρπαξαν εκατόν σαράντα τέσσερις χιλιάδες νήπια από την αγκαλιά της μητέρας τους. Ο Ηρώδης σκέφθηκε ότι ο Ιησούς θα ήταν ανάμεσα στα νήπια αυτά. Κατόπιν έστειλε έναν αξιωματικό με χίλιους στρατιώτες, οι οποίοι κατέσφαξαν όλα αυτά τα νήπια σ’ ένα βουνό σε μία μόνο μέρα.  Έτσι, εκπληρώθηκε η προφητεία του Ιερεμία η οποία έλεγε: «Φωνή ακούσθηκε στη Ραμά, πολύς κλαυθμός και οδυρμός· η Ραχήλ έκλαιγε τα παιδιά της και δεν μπορούσε να παρηγορηθεί, διότι δεν υπήρχαν πλέον» (Ιερεμίας 31:15). Η Βηθλεέμ σχετίζεται με τη Ραχήλ, διότι τα νήπια φονεύθηκαν κοντά στον τάφο της, που βρίσκεται πλησίον της Βηθλεέμ (Γένεση 48:7). Ο άγιος Ιωάννης ο ευαγγελιστής λέει στο βιβλίο της Αποκάλυψης ότι είδε κάτω από το θυσιαστήριο τις ψυχές εκείνων των νηπίων που φονεύθηκαν για τον Λόγο του Θεού και για τη μαρτυρία Του, να κράζουν και να λένε: «Μέχρι πότε, άγιε και αληθινέ Κύριε, δεν θα δικάζεις και δεν θα εκδικείσαι το αίμα τους από εκείνους που κατοικούν επάνω στη γη;».  Και δόθηκε σε καθένα από αυτά λευκή στολή, και τους ειπώθηκε να αναπαυθούν λίγο καιρό ακόμη, μέχρι να ολοκληρωθεί ο αριθμός των σύνδουλών τους και των αδελφών τους που πρόκειται να φονευθούν όπως κι αυτά (Αποκάλυψη Ιωάννου 6:9-11).  Ο Ιωάννης λέει ακόμη ότι το καινούργιο άσμα με το οποίο δοξάζονται τα τέσσερα ζώα και οι πρεσβύτεροι δεν το γνωρίζουν παρά μόνο οι εκατόν σαράντα τέσσερις χιλιάδες, που δεν μολύνθηκαν με γυναίκες, διότι είναι παρθένοι. Αυτοί ακολουθούν, παντού όπου πηγαίνει, τον Κύριο (το Αρνίο), ο Οποίος σκουπίζει κάθε δάκρυ από τα μάτια τους (Αποκάλυψη Ιωάννου 14:3-4). Ευλογημένα είναι τα νήπια αυτά και ευλογημένα τα σπλάχνα που τα κυοφόρησαν.  Οι πρεσβείες τους ας είναι μαζί μας, και ας δοξάζεται τώρα και πάντα ο Κύριός μας. Aμήν.</p>

    <p>Ημέρα τετάρτη του μηνός Τόμπα  1) Η κοίμηση του αγίου Ιωάννου του Θεολόγου και ευαγγελιστού.</p>

    <p>1) Την ημέρα αυτή κατά το έτος 100 μ.Χ. κοιμήθηκε ο παρθένος άγιος απόστολος και ευαγγελιστής Ιωάννης, ο οποίος ήταν γιος του Ζεβεδαίου. Ο άγιος Ιωάννης ο Χρυσόστομος λέει ότι αρχικά ο άγιος Ιωάννης ήταν μαθητής του αγίου Ιωάννου του Βαπτιστού. Ακόμη, ήταν αδελφός του αγίου Ιακώβου, ο οποίος φονεύθηκε διά ξίφους από τον Ηρώδη. Ο Κύριος ονόμασε τον Ιωάννη και τον αδελφό του Ιάκωβο «Βοανεργές» (Μάρκος 3:17), που σημαίνει «γιοι του βροντής», εξαιτίας του μεγάλου ζήλου τους και της δυνατής τους πίστης. Ο Ιωάννης ήταν επίσης ο αγαπημένος μαθητής του Ιησού.  Στον Ιωάννη έπεσε ο κλήρος να πάει στη Μικρά Ασία. Οι άνθρωποι της περιοχής αυτής είχαν σκληροτράχηλη συμπεριφορά· γι’ αυτό, ο Ιωάννης ζήτησε με προσευχή από τον Χριστό να είναι μαζί του. Σκοπεύοντας να πάει στην Έφεσο μαζί με τον μαθητή του Πρόχορο, επιβιβάσθηκαν μαζί σ’ ένα πλοίο. Όμως, το πλοίο καθ’ οδόν ναυάγησε, οπότε κάθε επιβάτης άρπαξε μια σανίδα από το ναυαγισμένο πλοίο για να σωθεί. Τα κύματα ξέβρασαν τον Πρόχορο σ’ ένα νησί, αλλά ο άγιος Ιωάννης έμεινε στα κύματα της θαλάσσης για αρκετές ημέρες, μέχρι που τα κύματα, με το θέλημα του Θεού, τον έφεραν στο ίδιο νησί που ήταν και ο μαθητής του Πρόχορος. Όταν συναντήθηκαν, ανέπεμψαν ευχαριστίες στον Θεό για την πρόνοιά Του προς αυτούς. Από εκεί ο άγιος Ιωάννης πήγε στην Έφεσο, όπου κήρυξε τον λόγο της σωτηρίας. Οι κάτοικοι της Εφέσου δεν δέχθηκαν αρχικά το μήνυμά του, μέχρι που κάποια μέρα ένας μοναχογιός έπεσε στον κλίβανο δημοσίων λουτρών, των οποίων τη διαχείριση είχε η μητέρα του. Τον έβγαλαν αμέσως από τη φωτιά, αλλά ο μοναχογιός ήταν νεκρός· έτσι, η μητέρα του τον έκλαψε πικρά. Τότε ο άγιος Ιωάνης πήγε στον νεκρό, προσευχήθηκε θερμά στον Θεό, έκανε το σημείο του σταυρού πάνω από αυτόν, ύστερα φύσηξε στο πρόσωπο του νεκρού, και η ζωή επέστρεψε αμέσως σ’ αυτόν. Η μητέρα του αγαλλίασε, φίλησε τα πόδια του αποστόλου, και δάκρυα χαράς πλημμύρισαν τα μάτια της.  Από τότε ο κόσμος ερχόταν να ακούσει τη διδασκαλία του Ιωάννου, και πολλοί πίστευσαν και βαπτίστηκαν από τον άγιο Ιωάννη. Αυτό έκανε τους ιερείς των ειδώλων να δυσανασχετήσουν, και προσπάθησαν αρκετές φορές να τον φονεύσουν, αλλά δεν μπόρεσαν, διότι ο Κύριος προστατεύει όλους τους εκλεκτούς Του. Μετά από πολύ κόπο και αμέτρητες ταλαιπωρίες, ο άγιος Ιωάννης τούς οδήγησε στη γνώση του Θεού και χειροτόνησε επισκόπους και ιερείς γι’ αυτούς.  Από εκεί πήγε σε άλλες περιοχές της Μικράς Ασίας και μετέστρεψε πολλούς από τους κατοίκους των περιοχών αυτών στην πίστη του Χριστού.  Ο άγιος Ιωάννης έζησε ενενήντα έτη. Λόγω της μεγάλης του ηλικίας, τον σήκωναν στα χέρια και τον έφερναν στις συνάξεις των πιστών. Εκεί τους απηύθυνε για λίγο τον λόγο, λέγοντας: «Παιδιά μου, αγαπάτε αλλήλους» [«να αγαπάτε ο ένας τον άλλο»]. Έγραψε το Ευαγγέλιο που φέρει το όνομά του, καθώς και το βιβλίο της Αποκάλυψης, σύμφωνα με όσα είχε δει στο νησί της Πάτμου, το οποίο είναι γεμάτο από τα θεία μυστήρια. Έγραψε ακόμη τις τρεις Επιστολές που φέρουν το όνομά του.  Ακόμη ήταν μαζί με τον Κύριο Ιησού Χριστό κατά τη Μεταμόρφωση. Ανεκλίθη στο στήθος του Κυρίου μας κατά τον Μυστικό Δείπνο, και ρώτησε τον Κύριο: «Ποιος είναι εκείνος που θα σε προδώσει;». Επίσης, στάθηκε κοντά στον σταυρό μαζί με την Παρθένο Μαρία. Γι’ αυτόν είπε ο Κύριος στη μητέρα Του ενώ ήταν επάνω στον σταυρό: «Ιδού ο υιός σου»· και στον Ιωάννη είπε: «Ιδού η μητέρα σου».  Όταν ο άγιος διαισθάνθηκε ότι πλησίαζε η ώρα της αναχώρησής του από τον μάταιο τούτο κόσμο, κάλεσε το ποίμνιό του και τους κοινώνησε το Σώμα και το Αίμα του Κυρίου. Τους κήρυξε και τους έδωσε εντολή να μείνουν εδραίοι στην πίστη τους. Έπειτα απομακρύνθηκε λίγο από την Έφεσο. Εκεί είπε στον μαθητή του και σε άλλους που ήταν μαζί του να σκάψουν έναν λάκκο γι’ αυτόν. Ύστερα μπήκε μέσα στον λάκκο, ύψωσε τα χέρια του, προσευχήθηκε, και μετά τους αποχαιρέτισε. Αφού τους είπε να επιστρέψουν στην πόλη και να στερεώσουν τους αδελφούς στην πίστη τους προς τον Κύριο Ιησού Χριστό, κατέληξε λέγοντας: «Είμαι αθώος από το αίμα σας, διότι δεν υπάρχει εντολή του Θεού που να μη σας τη δίδαξα. Σας λέω τώρα πως δεν θα ξαναδείτε το πρόσωπό μου και ότι ο Θεός θα ανταμείψει καθένα σύμφωνα με τις πράξεις του».  Αφού είπε αυτά, του φίλησαν το χέρι και τα πόδια, και κατόπιν τον άφησαν και επέστρεψαν στην πόλη. Όταν ο κόσμος έμαθε τι είχε συμβεί, πήγε εκεί που ήταν πριν ο άγιος, και τον βρήκαν να έχει παραδώσει το πνεύμα. Τότε έκλαψαν και λυπήθηκαν βαθιά. Μιλούσαν για τα θαύματά του και θαύμασαν για την πραότητά του.  Παρότι ο άγιος δεν πέθανε μαρτυρικά, όπως έγινε με τους άλλους αποστόλους, είναι ίσος με αυτούς στην ουράνια δόξα λόγω της παρθενίας και της αγιότητάς του.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα πέμπτη του μηνός Τόμπα    1) Το μαρτύριο του αγίου Ευγενίου του στρατιώτου.</p>

    <p>1) Την ημέρα αυτή μαρτύρησε ο άγιος Ευγένιος, ο οποίος ήταν στρατιώτης επί της βασιλείας του Μεγάλου Κωνσταντίνου. Ήταν φιλεύσπλαχνος και έκανε πολλές φιλανθρωπίες. Όταν ο αυτοκράτορας Κωνσταντίνος είδε το σημείο του σταυρού, δεν μπορούσε να κατανοήσει τη σημασία του, γιατί ακόμη δεν ήταν πιστός. Ρώτησε λοιπόν τον στρατιώτη Ευγένιο, ο οποίος του είπε ότι ήταν το σημείο του Κυρίου Χριστού. Ο αυτοκράτορας έπεσε σε βαθειά σκέψη σχετικά μ’ αυτό, ιδιαιτέρως δε για την πρόταση που ήταν γραμμένει επάνω στο σημείο του σταυρού: «Εν τούτω νίκα» [«Με αυτό να νικάς»]. Τη νύκτα ο αυτοκράτορας είδε τον Κύριο Χριστό σε όνειρο, στο οποίο, αφού πρώτα του έδειξε το σημείο του σταυρού, μετά του έδωσε εντολή να κάνει τα εμβλήματα του στρατού του όμοια με αυτό. Το πρωί ο αυτοκράτορας έκανε όπως του είχε πει ο Κύριος, κερδίζοντας έτσι τον πόλεμο κατά των εχθρών του. Εισήλθε νικητής στη Ρώμη και, αφού προηγουμένως έγινε ο ίδιος χριστιανός, «ύψωσε (το) κέρας» [= ανύψωσε την πλευρά, την παράταξη] των χριστιανών και την πίστη τους καθ’ όλη την επικράτεια της Ρωμαϊκής Αυτοκρατορίας.  Ο άγιος Ευγένιος ο στρατιώτης έζησε μέχρι την ηλικία των εκατόν είκοσι ετών, δηλαδή μέχρι τις ημέρες του ασεβούς αυτοκράτορα Ιουλιανού του Παραβάτη. Μια μέρα, καθώς περπατούσε σ’ έναν δρόμο της Αντιοχείας, είδε δύο ανθρώπους να τσακώνονται. Όταν εκείνος τους σταμάτησε, αυτοί του ζήτησαν να του πει ποιος από τους δύο είχε δίκιο, καθώς ήταν ένας αξιοσέβαστος γέροντας. Ο άγιος τους ειρήνευσε. Τότε, κάποιοι μοχθηροί άνθρωποι τον συκοφάντησαν στον αυτοκράτορα Ιουλιανό λέγοντας ότι ο άγιος έχει αυτοαναγορευθεί σε δικαστή και διοικητή της πόλης. Μετά απ’ αυτό, ο αυτοκράτορας έφερε τον άγιο Ευγένιο ενώπιόν του, τον επέπληξε και του είπε: «Ποιος σε διόρισε δικαστή και διοικητή;». Ο άγιος Ευγένιος του απάντησε θαρραλέα: «Δεν είμαι ούτε δικαστής ούτε διοικητής· εσύ εγκατέλειψες τη λατρεία του Θεού των Ουρανών, στου Οποίου τα χέρια βρίσκεται η ψυχή σου, προσκυνείς ακάθαρτα είδωλα και δεν ακολουθείς τα βήματα εκείνων που προηγήθηκαν από σένα. Εγώ ήμουν στρατιώτης του δικαίου αυτοκράτορα Κωνσταντίνου επί εξήντα έτη, καθώς και στρατιώτης των γιων του μετά απ’ αυτόν, και δεν είδα πιο σατανικό άνθρωπο από σένα». Ο αυτοκράτορας εξαγριώθηκε μαζί του και διέταξε να τον σταυρώσουν και να του βάλουν αναμμένους δαυλούς στα πλευρά. Τα έκαναν όλα αυτά, όμως ο άγιος τα υπέμεινε όλα για την αγάπη του προς τον Κύριο Χριστό. Τελικά ο αυτοκράτορας διέταξε να αποκεφαλισθεί. Όταν πλησίασε ο δήμιος τον άγιο, εκείνος του ζήτησε να περιμένει για να προσευχηθεί. Αφού τελείωσε την προσευχή του, τον αποκεφάλισαν, και έλαβε, έτσι, τον στέφανο του μαρτυρίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>











    <p>Ημέρα έκτη του μηνός Τόμπα</p>

    <p>1) Η εορτή της Περιτομής του Κυρίου.  2) Η ανάληψη του προφήτου Ηλιού.  3) Η κοίμηση του αγίου Μαρκιανού, ογδόου πατριάρχου Αλεξανδρείας.  4) Η κοίμηση του αγίου Βασιλείου του Μεγάλου, επισκόπου Καισαρείας.</p>

    <p>1) Την ημέρα αυτή η Εκκλησία εορτάζει την Περιτομή του Κυρίου Χριστού, στον Οποίο ανήκει η δόξα. Ο Θεός είχε ορίσει τη διάταξη της περιοτμής ως σημείο τού ότι ο λαός Του θα γινόταν ένας ιδιαίτερος λαός σε σχέση με όλους τους άλλους. Η διάταξη της περιτομής προέβλεπε ότι κάθε αρσενικός απόγονος του Αβραάμ έπρεπε να περιτμηθεί κατά την όγδοη ημέρα από τη γέννησή του. Ο Θεός έθετε υπό κρίση κάθε ψυχή που δεν τηρούσε τη διάταξη αυτή.  Καθώς ο Κύριός μας Ιησούς ανήκε κατά σάρκα στους απογόνους του Αβραάμ, θέλησε να περιτμηθεί κατά την όγδοη ημέρα, για να εκπληρώσει τον νόμο και να μας απαλλάξει από το βαρύ φορτίο της εντολής αυτής, όπως λέει και ο απόστολος Παύλος: «Τώρα λέω ότι ο Ιησούς Χριστός τήρησε την περιτομή χάριν του αληθείας του Θεού, για να επιβεβαιώσει τις υποσχέσεις που δόθηκαν στους πατέρες» (Ρωμαίους 15:8).  Μας έδωσε επίσης το σημείο της Καινής Διαθήκης [= της νέας συμφωνίας] διά του βαπτίσματος, όπως λέει και πάλι ο απόστολος Παύλος: «Σ’ αυτόν περιτμηθήκατε με αχειροποίητη περιτομή, όταν απεκδυθήκατε το σώμα των αμαρτιών της σαρκός διά της περιτομής του Χριστού, καθώς ταφήκατε μαζί Του στο βάπτισμα και αναστηθήκατε μαζί Του διά της πίστεως της ενεργείας του Θεού, ο Οποίος τον ανέστησε εκ νεκρών. Και σας, που ήσασταν νεκροί στα αμαρτήματα και στην ακροβυστία της σαρκός σας, σας ζωοποίησε μαζί Του, συγχωρώντας σας όλα τα παραπτώματα» (Κολοσσαείς 2:11-13).  Έτσι, απαιτεί από εμάς να τηρήσουμε την πνευματική περιτομή, δηλαδή την περιτομή της καρδίας, ώστε να ζούμε γι’ Αυτόν με δικαιοσύνη και αγιότητα· διότι λέει: «Αν κάποιος δεν γεννηθεί από νερό και Πνεύμα, δεν μπορεί να εισέλθει στη Βασιλεία του Θεού» (Ιωάννης 3:5).  Ας δοξάζεται αιώνια ο Θεός μας. Αμήν.</p>

    <p>2) Την αυτή ημέρα έλαβε χώρα η εν ζωή ανάληψη του προφήτου Ηλιού του Θεσβίτου στους Ουρανούς. Ο προφήτης Ηλίας έζησε επί της βασιλείας του βασιλιά Aχαάβ. Η καρδιά του γέμισε θλίψη όταν είδε τον βασιλιά να έχει μεταστραφεί από τη λατρεία του Θεού του Ισραήλ στη λατρεία των ειδώλων. Ο Αχαάβ παντρεύθηκε τη βασίλισσα Ιεζάβελ, η οποία προωθούσε τους ιερείς του Βάαλ· έτσι, η ειδωλολατρία διαδόθηκε επί των ημερών του. Γι’ αυτό, ο Ηλίας στάθηκε ενώπιον του βασιλιά και του είπε: «Ζει ο Κύριος ο Θεός των Δυνάμεων, ο Θεός του Ισραήλ, ενώπιον του Οποίου παρουσιάσθηκα. Κατά τα έτη που έρχονται, δεν θα υπάρξει δροσιά και βροχή, παρά μόνο με τον λόγο του στόματός μου» (Α΄ Βασιλειών [=Γ΄ Βασιλειών] 17:1). Αμέσως οι ποταμοί στέρεψαν, καθώς δεν έπεφτε βροχή στη γη, και η χλόη ξεράθηκε, και έπεσε ξηρασία σε όλη τη γη. Ωστόσο, ο Θεός δεν εγκατέλειψε τον ζηλωτή δούλο του. Του έδωσε εντολή να πάει στον χείμαρρο Χορράθ, από τον οποίο θα έπινε νερό. Ακόμη οι κόρακες θα του έφερναν εκεί καθημερινά ψωμί το πρωί και κρέας το απόγευμα.  Αργότερα ο Κύριος διέταξε τα νερά του ποταμού να στερέψουν, αλλά και πάλι δεν εγκατέλειψε τον προφήτη Ηλία. Του έδωσε εντολή να πάει στη Σαρεπτά της Σιδωνίας. Εκεί βρήκε μια χήρα που μάζευε ξύλα και της ζήτησε να του δώσει ψωμί να φάει. Η χήρα του απάντησε: «Ζει ο Κύριος ο Θεός σου· δεν έχω ψωμί, αλλά μόνον μια χούφτα αλεύρι στο πιθάρι, και λίγο λάδι σ’ ένα βάζο· δες, μαζεύω δυο ξυλαράκια για να πάω και να φτιάξω λίγο ψωμί για μένα και τα παιδιά μου, να το φάμε, και μετά να πεθάνουμε». Ο Ηλίας της απάντησε: «Μη φοβάσαι· πήγαινε και κάνε όπως είπες, αλλά φτιάξε πρώτα απ’ αυτό για μένα ένα μικρό καρβέλι και φέρτο μου, και έπειτα φτιάξε για σένα και τα παιδιά σου, επειδή έτσι λέει ο Κύριος: ‘‘Το πιθάρι με το αλεύρι δεν θα τελειώσει, και το βάζο με το λάδι δεν θα μειωθεί, μέχρι την ημέρα κατά την οποία ο Κύριος θα στείλει βροχή επί της γης’’». Η χήρα πήγε κι έκανε όπως του είπε ο Ηλίας· και έτρωγαν η ίδια, ο Ηλίας και η οικογένειά της επί πολλές ημέρες.  Ο Ηλίας έμεινε με τη χήρα μέχρι που η ξηρασία τελείωσε. Η χήρα είχε έναν γιο που αρρώστησε βαριά και τελικά πέθανε. Βλέποντας ο προφήτης τη θλίψη της γυναίκας, πήρε τον γιο της από την αγκαλιά της, τον ανέβασε στο υπερώο, όπου έμενε και ο ίδιος, και τον κοίμησε στο κρεββάτι που ήταν ξαπλωμένος. Μετά ο Ηλίας επικαλέσθηκε τον Κύριο, ο Οποίος τον εισάκουσε, και γύρισε στο παιδάκι η ψυχή του και επανήλθε σ’ αυτό η ζωή. Τότε ο Ηλίας πήρε το παιδάκι, το πήγε κάτω και το παρέδωσε στη μητέρα του ζωντανό (Α΄ Βασιλειών [=Γ΄ Βασιλειών] 17:17-23).  Όταν η Ιεζαβέλ έμαθε ότι ο Ηλίας φόνευσε με ξίφος όλους τους ιερείς του Βάαλ, τον απείλησε με θάνατο. Τότε ο Ηλίας, για να σωθεί, πήγε και κρύφτηκε στο όρος Χωρήβ. Εκεί ο Κύριος του είπε: «Τι ζητάς εδώ, Ηλία;». Ο Ηλίας Τού αποκρίθηκε: «Επέδειξα μεγάλο ζήλο χάριν του Παντοκράτορος Κυρίου· διότι τα τέκνα του Ισραήλ εγκατέλειψαν τη διαθήκη Σου, γκρέμισαν τα θυσιαστήριά Σου και φόνευσαν τους προφήτες Σου με ρομφαία. Έχω μείνει εντελώς μόνος, και με ψάχνουν για να με σκοτώσουν». Ο Κύριος του απάντησε: «… Έχω φυλάξει επτά χιλιάδες ανθρώπους στον Ισραήλ, των οποίων τα γόνατα δεν προσκύνησαν τον Βάαλ» (Α΄ Βασιλειών [=Γ΄ Βασιλειών] 19:10-18).  Όταν ο Αχαάβ πέθανε, έγινε βασιλιάς ο Οχοζίας, ο οποίος έπραξε πονηρά έργα ενώπιον των οφθαλμών του Κυρίου και βάδισε στον ίδιο πονηρό δρόμο με τον πατέρα του Αχαάβ. Ο Οχοζίας, λοιπόν, έπεσε κάτω από το υπερώο του στη Σαμάρεια και τραυματίσθηκε. Έτσι, έστειλε αγγελιαφόρους για να μάθει από τον Βάαλ, τον θεό του Ακκαρών, αν θα θεραπευόταν.  Ο προφήτης Ηλίας συνάντησε τους αγγελιαφόρους του Οχοζία και τους είπε να πάνε και να πουν στον βασιλιά: «Δεν υπάρχει Θεός στον Ισραήλ; Γι’ αυτό πηγαίνεις να ρωτήσεις τον Βάαλ, τον θεό του Ακκαρών; Τώρα, λοιπόν, έτσι λέει ο Κύριος: ‘‘Όχι μόνο δεν θα κατεβείς από το κρεββάτι στο οποίο ανέβηκες, αλλά σίγουρα θα πεθάνεις’’».  Όταν οι αγγελιαφόροι τα μετέφεραν αυτά στον βασιλιά, εκείνος κατάλαβε ότι εκείνος που τα είπε ήταν ο προφήτης Ηλίας. Τότε έστειλε έναν πεντηκόνταρχο με τους στρατιώτες του να βρουν τον Ηλία. Ο προφήτης καθόταν στην κορυφή του όρους. Του λέει ο πεντηκόνταρχος: «Άνθρωπε του Θεού, σε καλεί ο βασιλιάς. Κατέβα κάτω». Και ο Ηλίας τού αποκρίνεται: «Αν είμαι άνθρωπος του Θεού, θα πέσει φωτιά από τον ουρανό και θα καταβροχθίσει εσένα και τους πενήντα άνδρες σου». Πράγματι, έπεσε φωτιά από τον ουρανό, και καταβρόχθισε αυτόν και τους πενήντα άνδρες του. Και ξαναστέλνει ο Οχοζίας άλλον πεντηκόνταρχο λέγοντάς του να πει στον Ηλία τα ίδια όπως και ο πρώτος. Και ξαναπέφτει φωτιά από τον ουρανό και καταβροχθίζει και τον άλλο πεντηκόνταρχο με τους πενήντα άνδρες του. Ο τρίτος πεντηκόνταρχος που στάλθηκε έπεσε στα γόνατα ενώπιον του Ηλία και τον παρακάλεσε θερμά. Μετά απ’ αυτό, ο Ηλίας σηκώθηκε και πήγε μαζί του στον βασιλιά, τον οποίο καιι επέπληξε. Τότε ο βασιλιάς πέθανε αμέσως (Β΄ Βασιλειών [=Δ΄ Βασιλειών] 1:1-18).  Κατόπιν ο Ηλίας πήγε στον Ιορδάνη ποταμό παίρνοντας μαζί του και τον υποτακτικό του Ελισσαίο. Εκεί κτύπησε με το ασκητικό ένδυμά του το νερό του ποταμού και ο ποταμός σχίσθηκε στα δύο. Έτσι, πέρασαν και οι δύο τον ποταμό και βγήκαν απέναντι πατώντας σε στεγνό έδαφος. Εκεί λοιπόν που προχωρούσαν συζητώντας, ξαφνικά εμφανίσθηκε ένα πύρινο άρμα με πύρινα άλογα, το οποίο απομάκρυνε τον έναν από τον άλλο, και ο Ηλίας αναλήφθηκε στον ουρανό μέσα σε ανεμοστρόβιλο.  Οι προσευχές του ας είναι μαζί μας. Αμήν.</p>

    <p>3) Την αυτή ημέρα κατά το έτος 154 μ.Χ. κοιμήθηκε ο άγιος Μαρκιανός, όγδοος πατριάρχης Αλεξανδρείας, ο οποίος γεννήθηκε στην Αλεξάνδρεια. Όταν κοιμήθηκε ο πατριάρχης Ευμένης, οι πατέρες της Εκκλησίας συγκεντρώθηκαν μαζί με τον λαό της Αλεξανδρείας και συζήτησαν σχετικά με το ποιον θα έπρεπε να εκλέξουν για τον χηρεύοντα θρόνο. Τελικά συμφώνησαν να εκλέξουν τον Mαρκιανό, λόγω της ευστροφίας και της δικαιοσύνης του.  Ο άγιος Μαρκιανός έμεινε στον θρόνο του αγίου Μάρκου επί εννέα έτη, δύο μήνες και εικοσιέξη ημέρες. Δίδασκε αδιαλείπτως τον λαό του και προστάτευε την Εκκλησία από όλες τις αλλότριες διδασκαλίες. Όταν ολοκλήρωσε την ευάρεστη πορεία του προς τον Θεό, κοιμήθηκε εν ειρήνη.  Οι προσευχές του ας είναι μαζί μας. Aμήν.</p>

    <p>4) Την αυτή ημέρα κατά το έτος 379 μ.Χ. κοιμήθηκε ο άγιος αββάς Βασίλειος ο Μέγας, επίσκοπος Καισαρείας. Ο πατέρας του Ισίδωρος, ο οποίος ήταν ιερέας και ήταν άγιος άνθρωπος, έκανε πέντε παιδιά: τον άγιο Βασίλειο Καισαρείας, τον άγιο Γρηγόριο Νύσσης, τον άγιο Καισαρίωνα, τον άγιο Πέτρο Σεβαστείας, και την αγία Μακρίνα. Όλα τα παιδιά του έζησαν μέσα στην αγιότητα σε όλη τους τη ζωή.  Ο Βασίλειος έμαθε τη ρητορική τέχνη από τον φιλόσοφο Λιβάνιο στην Αντιόχεια, όπου και εργάσθηκε ως δικηγόρος. Κατά το έτος 358 μ.Χ. εγκατέλειψε τον κόσμο και όλη τη ματαιότητά του. Πήγε πρώτα στην έρημο της Αιγύπτου, όπου είδε από κοντά τους ασκητές και επηρεάσθηκε από τον τρόπο ζωής τους. Έτσι, με το που επέστρεψε, αποσύρθηκε σε έναν άγριο και πανέμορφο τόπο στον Πόντο, και αφοσιώθηκε στην προσευχή και τη μελέτη. Όταν η φήμη της αγιότητάς του διαδόθηκε, ήλθαν πολλοί κοντά του και τον έκαναν οδηγό τους προς τον δρόμο της τελειότητος.  Το 362 μ.Χ. ο Βασίλειος έγινε ιερέας. Εξακολούθησε να διδάσκει τους πιστούς, να υπερασπίζεται την πίστη, και να σώζει τους απολωλότες.  Το 370 μ.Χ. χειροτονήθηκε επίσκοπος Καισαρείας της Καππαδοκίας. Λόγω τού ότι είχε την παρρησία να λέει την αλήθεια και να επιπλήττει τους αυτοκράτορες που τηρούσαν εχθρική στάση έναντι του ορθοδόξου δόγματος και ζούσαν ανήθικα, ο αυτοκράτορας Ουάλης θέλησε να στείλει στην εξορία τον άγιο, αλλά υπαναχώρησε λόγω του θανάτου του γιου του. Μια άλλη φορά, όταν ο αυτοκράτορας θέλησε να εκδώσει διάταγμα με το οποίο θα εξόριζε τον άγιο, η πέννα με την οποία επρόκειτο να συντάξει το διάταγμα έσπασε στο χέρι του· τότε πήρε μια άλλη πέννα, αλλά και αυτή έσπασε, και το ίδιο συνέβη μετά για τρίτη φορά. Έτσι, ο Ουάλης έσχισε το έγγραφο και άφησε τον άγιο να ποιμαίνει τον λαό του και να καθοδηγεί την Εκκλησία του εν ειρήνη.  Ο άγιος Βασίλειος, άνδρας πλήρης Πνεύματος Αγίου, συνέταξε τη Θεία Λειτουργία που φέρει το όνομά του. Διά των χειρών του αγίου Βασιλείου ο Θεός τέλεσε πολλά σημεία και θαύματα. Μεταξύ αυτών ήταν και το ότι κάποιοι αιρετικοί έθεσαν υπό τον έλεγχό τους μία από τις εκκλησίες και αποφάσισαν να την κλείσουν εκτός αν βρισκόταν κάποιος που θα την άνοιγε με τις προσευχές του. Με τις προσευχές του αγίου Βασιλείου, η εκκλησία άνοιξε και οι πιστοί επανήλθαν εκ νέου δικαιωματικά.  Άλλο σημείο: Ο αββάς Εφραίμ είδε έναν πύρινο στύλο μεταξύ ουρανού και γης, και άκουσε μια φωνή να λέει: «Αυτός είναι ο Βασίλειος». Μετά απ’ αυτό, ο άγιος Εφραίμ πήγε στην Καισάρεια και έγινε μάρτυρας των αρετών του αγίου Βασιλείου, ο οποίος τον χειροτόνησε διάκονο.   Μεταξύ των θαυμάτων του αγίου Βασιλείου ήταν και το ότι μια γυναίκα έγραψε όλες τις αμαρτίες της σε χαρτί και το έδωσε στον άγιο. Εκείνος προσευχήθηκε γι’ αυτήν και της συγχωρήθηκαν οι αμαρτίες, εκτός από μία. Ο Βασίλειος της είπε να πάει στον αββά Εφραίμ για να προσευχηθεί εκείνος γι’ αυτήν. Όταν πήγε στον αββά Εφραίμ, εκείνος την ξαναέστειλε στον άγιο Βασίλειο λέγοντάς της: «Κάνε γρήγορα· πήγαινε να τον συναντήσεις προτού πεθάνει». Όταν η γυναίκα επέστρεψε, δεν τον βρήκε εν ζωή. Τότε, αφού έκλαψε, έβαλε το χαρτί που είχε γράψει τις αμαρτίες της επάνω στο σώμα του αγίου, και οι αμαρτίες της σβήσθηκαν!  Ένα άλλο θαύμα του ήταν το εξής: Ένας Εβραίος γιατρός, που ήταν γνωστός για την επαγγελματική ακρίβεια των διαγνώσεών του, είπε στον άγιο ότι ο άγιος θα πέθαινε μετά από τρεις ημέρες. Ο άγιος προσευχήθηκε στον Θεό να του παρατείνει τη ζωή· έτσι, δεν πέθανε την ημέρα που ο γιατρός πίστευε ότι επρόκειτο να πεθάνει. Μετά απ’ αυτό, ο γιατρός πίστευσε, και βαπτίσθηκε ο ίδιος και όλη η οικογένειά του.   Ένα άλλο θαύμα του αγίου Βασιλείου ήταν το ότι ένας νέος είχε συνάψει συμβόλαιο με τον διάβολο με το οποίο αρνείτο τον χριστιανισμό και το βάπτισμά του. Με την προσευχή του αγίου, ο νέος σώθηκε από τη δουλεία του διαβόλου.  Ο άγιος Βασίλειος είχε πολλές αρετές και τέλεσε πολλά θαύματα κοντά σε όσα αναφέρθηκαν πιο πάνω. Επίσης, συνέγραψε πολλά άρθρα, ομιλίες, και πραγματείες. Ακόμη, συνέταξε κανόνες, τους οποίους οι πιστοί ακολουθούν μέχρι σήμερα. Τέλος, έγραψε σχόλια σε βιβλία της Παλαιάς και της Καινής Διαθήκης.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εβδόμη του μηνός Τόμπα    1) Η κοίμηση του αγίου Σιλβέστρου, πάπα Ρώμης.</p>

    <p>1) Την ημέρα αυτή κατά το έτος 335 μ.Χ. κοιμήθηκε ο άγιος Σίλβεστρος, πάπας Ρώμης, ο οποίος γεννήθηκε στην ίδια πόλη. Λόγω των αρετών του, της ασκητικής του ζωής και της μορφώσεώς του, εξελέγη πάπας Ρώμης κατά το έτος 314 μ.Χ., μετά την κοίμηση του προκατόχου του αγίου Μιλτιάδου. Αυτό έλαβε χώρα κατά το ενδέκατο έτος της βασιλείας του αυτοκράτορα Κωνσταντίνου του Μεγάλου, και λιγότερο από ένα έτος από την έκδοση του διατάγματος των Μεδιολάνων, με το οποίο δόθηκε ελευθερία στον χριστιανισμό.  Ο άγιος Σίλβεστρος βάπτισε τον αυτοκράτορα Κωνσταντίνο, διότι ήταν ακόμη αβάπτιστος, καθώς ήταν διαρκώς απασχολημένος με τους πολέμους, την κατεδάφιση των ειδωλολατρικών ναών και τις ανεγέρσεις εκκλησιών.  Η ζωή του αγίου Σιλβέστρου ήταν μια ζωή φωτεινή και λαμπρή. Δίδασκε αδιάκοπα τους πιστούς, αίροντας από αυτούς όλες τις αμφιβολίες. Τους εξηγούσε ό,τι τους ήταν δυσνόητο. Έκανε διάλογο με τους αιρετικούς, με αποτέλεσμα να μεταστρέψει πολλούς από αυτούς στην πίστη του Κυρίου Χριστού και να τους βαπτίσει.  Εκφώνησε αρκετές ομιλίες και συνέγραψε πολλά βιβλία σχετικά με τη γνώση του Θεού και το μυστήριο της Σαρκώσεως.  Κατά το έβδομο έτος της πατριαρχείας του, συγκλήθηκε η Οικουμενική Σύνοδος της Νικαίας, η οποία αναθεμάτισε τον Άρειο και όλους τους οπαδούς του.  Όταν ολοκλήρωσε την αγαθή πορεία του, κοιμήθηκε εν ειρήνη, αφού έμεινε στον θρόνο επί ένδεκα έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα ογδόη του μηνός Τόμπα</p>

    <p>1) Ο καθαγιασμός του ναού του αγίου Μακαρίου.  2) Η κοίμηση του αγίου Ανδρονίκου, τριακοστού εβδόμου πατριάρχου Αλεξανδρείας.  3) Η κοίμηση του αγίου Βενιαμίν, τριακοστού ογδόου πατριάρχου Αλεξανδρείας.</p>

    <p>1) Την ημέρα αυτή καθαγιάσθηκε από τα χέρια του αββά Βενιαμίν, τριακοστού εβδόμου πατριάρχου Αλεξανδρείας, ο ναός του αγίου Μακαρίου στην ομώνυμη μονή. Ο καθαγιασμός έλαβε χώρα όταν ο Ελ-Μοκουάκας ορίσθηκε διοικητής και πατριάρχης για την Αίγυπτο από τον αυτοκράτορα Ηράκλειο. Και οι δύο, Ηράκλειος και Ελ-Μοκουάκας, δέχονταν τη διδασκαλία της Συνόδου της Χαλκηδόνος.  Ο Ελ-Μοκουάκας άρχισε να διώκει τους χριστιανούς της Αιγύπτου (τους Κόπτες), επειδή αρνούνταν να τον ακολουθήσουν στην πίστη. Επίσης, δίωξε και τον άγιο Βενιαμίν, τον νόμιμο πατριάρχη Αλεξανδρείας, ο οποίος έσπευσε να καταφύγει στην Άνω Αίγυπτο. Εκεί πήγαινε από εκκλησία σε εκκλησία και από μονή σε μονή, εδραιώνοντας το ποίμνιό του στην πίστη. Αυτό συνέβαινε επί δέκα έτη, έως ότου εισέβαλαν στη Αίγυπτο οι μουσουλμάνοι και άφησε την τελευταία του πνοή ο Ελ-Μοκουάκας.  Όταν ο αββάς Βενιαμίν επανήλθε στον θρόνο του, οι γέροντες της ερήμου της Σκήτης τού ζήτησαν να τους καθαγιάσει τον νέο ναό που έκτισαν εκεί στο όνομα του αγίου Μακαρίου. Ο πατριάρχης πήγε κοντά τους με μεγάλη χαρά. Όταν πλησίαζε στη μονή, οι μοναχοί τον δέχθηκαν με βαΐα φοινίκων και κλαδιά ελιάς, όπως ακριβώς είχαν υποδεχθεί τον Χριστό στα Ιεροσόλυμα.  Αφού καθαγίασε τον κυρίως ναό, και καθώς άρχιζε τον καθαγιασμό του θυσιαστηρίου, βλέπει το χέρι του Χριστού να χρίει το θυσιαστήριο μαζί με το δικό του. Τότε έπεσε έντρομος καταγής με το πρόσωπο στο έδαφος· τον σήκωσε παρηγορώντας τον ένα από τα Χερουβίμ. Μετά απ’ αυτό, ο αββάς Βενιαμίν είπε: «Αληθώς, ο ναός αυτός είναι οίκος Κυρίου και πύλη των Ουρανών». Ύστερα κοίταξε προς τη δυτική πλευρά του ναού, όπου είδε έναν γέροντα να στέκεται εκεί με σεβασμό, με όψη που προκαλούσε δέος και με το λαμπρό του πρόσωπο να μοιάζει με πρόσωπο αγγέλου. Τότε μονολόγησε: «Αληθώς, αν χήρευε ένας επισκοπικός θρόνος, θα χειροτονούσα αυτόν τον άνθρωπο επίσκοπο». Και ο άγγελος του λέει: «Θα χειροτονούσες αυτόν τον άνθρωπο επίσκοπο; Είναι ο άγιος Μακάριος, ο πατέρας των πατριαρχών, των επισκόπων και όλων των μοναχών. Ήλθε σήμερα εν πνεύματι για να χαρεί με τα παιδιά του. Ο τόποςαυτός θα είναι πάντοτε γεμάτος από δικαίους μοναχούς και δεν θα του λείψουν ποτέ οι πνευματικοί οδηγοί και οι πνευματικοί καρποί». Τότε ο αββάς Βενιαμίν είπε: «Ευλογημένος είναι αυτός, και ευλογημένα τα τέκνα του». Και ο άγγελος αποκρίνεται: «Εάν τα τέκνα του υπακούουν τις εντολές του και ακολουθούν τις νουθεσίες του, θα είναι μαζί του στη δόξα· εάν όμως απειθούν, δεν θα είναι μαζί του».  Κατόπιν ο άγιος Μακάριος λέει: «Μην αποφαίνεσαι έτσι, άγγελέ μου, για τα τέκνα μου. Διότι όσο το σταφύλι παραμένει στο τσαμπί, η ευλογία του Κυρίου θα είναι επάνω του· και όσο διατηρείται η μεταξύ τους αγάπη, πιστεύω ότι ο Κύριος δεν θα τους κρατήσει ποτέ μακριά από τη Βασιλεία Του».  Ο άγιος Βενιαμίν έμεινε κατάπληκτος και θαύμασε την αφθονία του ελέους του αγίου Μακαρίου. Μετά κατέγραψε όσα συνέβησαν και τα άφησε στην Εκκλησία ως αιώνια παρακαταθήκη. Αργότερα ζήτησε από τον Κύριο Ιησού Χριστό να αναχωρήσει από τον κόσμο τούτο μια τέτοια μέρα. Η παράκλησή του εισακούσθηκε, καθώς κοιμήθηκε κατά την ογδόη του μηνός Tούμπα, έχοντας μείνει στον θρόνο επί τριανταεννέα έτη. Το θυσιαστήριο στο οποίο είδε τον Κύριο Χριστό έλαβε το όνομά του.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα κατά το έτος 617 μ.Χ. κοιμήθηκε ο άγιος πατέρας αββάς Ανδρόνικος, τριακοστός έβδομος πατριάρχης Αλεξανδρείας. Ο πατέρας του ήταν από πλούσια οικογένεια μεγάλης κοινωνικής επιρροής, και ο εξάδελφός του ήταν αρχιδικαστής του αυτοκρατορικού δικαστηρίου της Αλεξανδρείας. Ο αββάς Ανδρόνικος είχε μεγάλη μόρφωση· μελετούσε τα ιερά βιβλία και διακρίθηκε ιδιαίτερα στην ερμηνεία τους. Λόγω της μορφώσεως, της δικαιοκρισίας και της ευσπλαχνίας του προς τους πτωχούς, χειροτονήθηκε διάκονος. Αργότερα εξελέγη ομόφωνα πατριάρχης, αν και δεν είχε ζήσει ποτέ σε μοναστήρι. Έμεινε στην Αλεξάνδρεια καθ’ όλες τις ημέρες τηςυ πατριαρχείας του, χωρίς να πτοηθεί από τους Μελκίτες.  Λίγο μετά τη χειροτονία του αββά Ανδρονίκου ως πατριάρχου Αλεξανδρείας, οι Πέρσες εισέβαλαν στην Ανατολή και πέρασαν τον ποταμό Ευφράτη. Κατέλαβαν το Χαλέπι, την Αντιόχεια της Συρίας, τα Ιεροσόλυμα και πολλές άλλες πόλεις. Οι Πέρσες φόνευσαν ή φυλάκισαν πολλούς χριστιανούς. Μετά κατέλαβαν την Αίγυπτο και κινήθηκαν προς την Αλεξάνδρεια, γύρω από την οποία υπήρχαν εξακόσια ενεργά μοναστήρια. Φόνευσαν όλους τους μοναχούς, λεηλάτησαν την περιουσία των μονών, και τις ίδιες τις μονές τις γκρέμισαν. Όταν οι κάτοικοι της Αλεξανδρείας άκουσαν τα νέα αυτά, από τον φόβο τους άνοιξαν στους Πέρσες τις πύλες της πόλης.  Ο Πέρσης βασιλιάς είδε μια νύκτα σε όνειρο κάποιον να του λέει: «Σου παρέδωσα την πόλη. Μην την καταστρέψεις, αλλά να φονεύσεις τους ήρωές της, γιατί είναι υποκριτές». Έτσι, συνέλαβε τον διοικητή της πόλης και τον αλυσόδεσε. Έπειτα, διέταξε τους γέροντες της πόλης να φέρουν μπροστά του τους άνδρες από δεκαοκτώ έως πενήντα ετών, για να δώσει καθένας τους είκοσι δηνάρια και να στρατολογηθεί για την πόλη. Ογδόντα χιλιάδες άνδρες παρουσιάσθηκαν, και κατεσφάγησαν όλοι.  Κατόπιν ο Πέρσης βασιλιάς πήγε με τον στρατό του στην Άνω Αίγυπτο. Περνώντας από την πόλη Νίκαια, έμαθε ότι ζούσαν περίπου επτακόσιοι μοναχοί σε κελλιά και σπηλιές γύρω από την πόλη. Έτσι, έστειλε άνδρες του να τους φονεύσουν. Συνέχισε να φονεύει και να καταστρέφει, μέχρι που κατατροπώθηκε από τον αυτοκράτορα Ηράκλειο, ο οποίος τον εξέβαλε από την Αίγυπτο.  Αναφορικά με τον πατριάρχη Ανδρόνικο, αφού έζησε μια ενάρετη ζωή και έμεινε στον θρόνο του επί έξη έτη, κοιμήθηκε εν ειρήνη.  Οι προσευχές του ας είναι μαζί μας. Aμήν.</p>

    <p>3) Την αυτή ημέρα κατά το έτος 656 μ.Χ. κοιμήθηκε ο ευλογημένος άγιος πατέρας αββάς Βενιαμίν, τριακοστός όγδοος πατριάρχης Αλεξανδρείας, ο οποίος ήταν από την πόλη Μπαρσούτ, της επαρχίας Ελ-Μπεχιέρα, και από εύπορη οικογένεια.  Υπό την καθοδήγηση του αγίου γέροντος Θεωνά, έγινε μοναχός στη μονή του αγίου Κνόμπους, κοντά στην Αλεξάνδρεια. Αυξανόταν στην αρετή και μάθαινε απέξω τα ιερά βιβλία της Εκκλησίας, έως ότου έφθασε στο επίπεδο της χριστιανικής τελειότητας.  Μια νύκτα άκουσε σε όραμα κάποιον να του λέει: «Χαίρε, Βενιαμίν, διότι θα ποιμάνεις το ποίμνιο του Χριστού». Όταν είπε στον πνευματικό πατέρα του ό,τι άκουσε, εκείνος του είπε: «Ο διάβολος θέλει να σε εμποδίσει. Πρόσεχε την υπερηφάνεια». Έτσι, αυξήθηκε στην αρετή. Αργότερα, ο πνευματικός του πατέρας τον πήγε στον πατριάρχη Ανδρόνικο και του είπε για το όραμα που είχε δει ο αββάς Βενιαμίν. Ο πάπας τον χειροτόνησε ιερέα και τον όρισε υπεύθυνο επί των εκκλησιαστικών υποθέσεων, τομέα στον οποίο διακρίθηκε ιδιαίτερα.   Όταν εξελέγη πατριάρχης, αντιμετώπισε πολλές; δοκιμασίες. Άγγελος Κυρίου τού αποκάλυψε τις ταλαιπωρίες που ήταν έτοιμη να δοκιμάσει η Εκκλησία. Ο άγγελος του είπε να φύγει εσπευσμένα μαζί με τους επισκόπους του. Έτσι, ο άγιος Βενιαμίν τέλεσε τη Θεία Λειτουργία και κοινώνησε τους πιστούς. Ακόμη τους έδωσε εντολή να μείνουν εδραίοι στην πίστη των πατέρων τους και τους ενημέρωσε για ό,τι επρόκειτο να συμβεί. Συνέταξε εγκύκλιο που απέστειλε σε όλους τους επισκόπους και τους ηγουμένους των μονών, με την οποία τους προέτρεπε να κρυφθούν μέχρι να περάσουν οι δοκιμασίες. Ύστερα ο ίδιος μετέβη στην έρημο του αγίου Μακαρίου, και κατόπιν στην Άνω Αίγυπτο.  Μετά τη φυγή του πάπα από την Αλεξάνδρεια, κατέφθασε εκεί ο χαλκηδόνιος [= που ακολουθούσε τις αποφάσεις της Συνόδου της Χαλκηδόνος] Ελ-Μοκουάκας, ο οποίος ανέλαβε τη διοίκηση της χώρας και της Εκκλησίας με εξουσία που αντλούσε από τον αυτοκράτορα Ηράκλειο. Εξαπέλυσε διώξεις κατά των πιστών και συνέλαβε τον Μηνά, αδελφό του αγίου Βενιαμίν, τον οποίο υπέβαλε σε φρικτά βασανιστήρια. Μετά του έκαψε τα πλευρά και τελικά του αφαίρεσε τη ζωή διά πνιγμού.  Λίγο μετά εισέβαλε στην Αίγυπτο ο Αμρ Εμπν-Ελάς, ο οποίος έμεινε σ’ αυτήν επί τρία έτη. Κατά το έτος 360 των Αγίων Μαρτύρων (= 644 μ.Χ.), ο Αμρ πήγε στην Αλεξάνδρεια και έθεσε υπό τον έλεγχό του το φρούριό της. Πολλοί πονηροί άνθρωποι βρήκαν την ευκαιρία και έκαψαν πολλές εκκλησίες, μεταξύ των οποίων ήταν και η εκκλησία του αγίου Μάρκου, που βρισκόταν στην παραλία, και πολλά μοναστήρια που ήταν γύρω από την Αλεξάνδρεια, τα οποία και λεηλάτησαν.   Κατά τη διάρκεια της λεηλασίας αυτής, ένας ναύτης πήγε στην εκκλησία του αγίου Μάρκου και έβαλε με δύναμη το χέρι του μέσα στη σαρκοφάγο του αγίου πιστεύοντας ότι θα έβρισκε χρήματα, αλλά δεν βρήκε τίποτε άλλο εκτός από το σκήνωμα. Έτσι, έκλεψε τον ιματισμό με τον οποίο ήταν ενδεδυμένο το σκήνωμα και πήρε μαζί του την κάρα του αγίου, τα οποία έκρυψε στο πλοίο χωρίς να πει τίποτε σε κανέναν.  Όταν ο Αμρ Εμπν-Ελάς έμαθε για την εξαφάνιση του πατριάρχου Βενιαμίν, απέστειλε εγκύκλιο σε όλες τις πόλεις της Αιγύπτου με την οποία διέτασσε να μείνει ασφαλής ο τόπος στον οποίο κρυβόταν ο πατριάρχης. Επίσης, ζητούσε από τον πάπα να επιστρέψει στο ποίμνιό του και να αναλάβει και πάλι τη διοίκηση της Εκκλησίας. Μετά απ’ αυτό, ο πάπας Βενιαμίν επέστρεψε αφού κρυβόταν επί δεκατρία έτη. Ο Αμρ Εμπν-Ελάς ήταν ευγενικός απέναντί του και τον τίμησε. Ακόμη διέταξε να του επιστραφούν οι εκκλησίες και η περιουσία του.  Όταν ο Αμρ ετοιμαζόταν να φύγει από την Αλεξάνδρεια με κατεύθυνση την Πεντάπολη, ένα από τα πλοία δεν μπορούσε να ξεκινήσει και να φύγει. Ο πλοίαρχος ρωτήθηκε σχετικά και, όταν έψαξαν το πλοίο, βρήκαν την κάρα του αγίου Μάρκου. Έτσι, κάλεσαν τον πατριάρχη Βενιαμίν, ο οποίος έλαβε την κάρα και, μαζί με τους ιερείς και τους πιστούς, την έφερε στην Αλεξάνδρεια με ύμνους χαράς. Ο πλοίαρχος κατέβαλε ένα μεγάλο χρηματικό ποσό στον πατριάρχη για να κτίσει μια εκκλησία στο όνομα του αγίου Μάρκου.  Ο πατέρας Βενιαμίν αφοσιώθηκε στην προσέλευση των μη πιστών στη χριστιανική πίστη. Κοιμήθηκε εν ειρήνη, έχοντας μείνει στον αποστολικό θρόνο επί τριανταεπτά έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα ενάτη του μηνός Τόμπα</p>

    <p>1) Η κοίμηση του αγίου Αβραάμ, συνασκητού του αββά Γεωργίου.    1) Την ημέρα αυτή κοιμήθηκε ο άγιος Αβραάμ. Ο πατέρας του ήταν άνθρωπος ευσεβής, φιλεύσπλαχνος και φιλόπτωχος. Λόγω της ευσεβείας και της καλής του φύσης, του εμπιστεύθηκαν το ταμείο του χωριού του, καθώς και το ταμείο των γειτονικών χωριών. Όταν κάποτε έπεσε στην Αίγυπτο μεγάλος λιμός, ο πατέρας του αγίου Αβραάμ έδωσε ό,τι είχε στους ενδεείς.  Όσο για τη μητέρα του αγίου Αβραάμ, ζούσε με φόβο Θεού, γι’ αυτό και ο σατανάς τη φθόνησε και έκανε να κινηθεί εναντίον της ένας πονηρός άνθρωπος, ο οποίος τη διέβαλε στους Πέρσες, με αποτέλεσμα να τη συλλάβουν και να την πάνε στην Περσία. Κατά τη διάρκεια της αιχμαλωσίας της, είδε μια νύκτα σε όραμα κάποιον να της λέει: «Θα γυρίσεις στη χώρα σου». Λίγο μετά, το όραμα εκπληρώθηκε, και η γυναίκα γύρισε με ασφάλεια στη χώρα της, την Αίγυπτο.  Μετά τον θάνατο του συζύγου της, ήθελε να παντρευθεί ο γιος της Αβραάμ, εκείνος όμως αρνείτο και είπε στη μητέρα του ότι ποθεί τη μοναστική ζωή, κάτι που τη χαροποίησε. Καθώς τον αποχαιρετούσε στα περίχωρα της πόλης, ύψωσε τα χέρια της στον ουρανό και προσευχήθηκε λέγοντας: «Δέξου τον, Κύριε, από μένα ως προσφορά».  Ο άγιος Αβραάμ πήγε στην έρημο του Σκήτης, όπου έγινε μοναχός και υποτακτικός του αγίου Ιωάννου, του πρωθιερέα του ερήμου.  Ο αββάς Αβραάμ έζησε μια σκληρότατη μοναχική ζωή, ασκούμενος με μακρές νηστείες και πολλές μετάνοιες. Μια μέρα, ο άγιος Αβραάμ είδε τη σκεπή του κελλιού του να ανοίγει και να κατεβαίνει από αυτή ο Κύριος Ιησούς επάνω σε αγγελικό άρμα, και τα Χερουβίμ να Τον δοξάζουν. Ο άγιος Αβραάμ έπεσε στα γόνατα έντρομος και ο Κύριος τον ευλόγησε. Κατόπιν ο Κύριος Χριστός ανελήφθη στους Ουρανούς. Στη στέγη του κελλιού έμεινε ένα σημάδι εις ανάμνησιν της θείας αυτής επισκέψεως. Το κελλί του αγίου Αβραάμ ήταν κοντά στο κελλί του πνευματικού του πατέρα αββά Ιωάννου, το οποίο είναι γνωστό ως «Μπαβγή». Άγγελος Κυρίου συνήθιζε να επισκέπτεται τον άγιο Αβραάμ από καιρού εις καιρόν για να τον παρηγορεί.  Μια μέρα πήγε στο όρος Ωρίων, όπου συναντήθηκε με τoν άγιο Γεώργιο. Ο άγιος Γεώργιος επέστρεψε με τον άγιο Αβραάμ στην έρημο της Σκήτης, όπου έζησαν μαζί μέχρι την ημέρα της κοίμησής τους.  Μετά την κοίμηση του αγίου Ιωάννου, ο άγιος Αβραάμ αρρώστησε επί δεκαοκτώ έτη. Όταν πλησίαζε ο χρόνος της κοίμησής του, κοινώνησε των Αχράντων Μυστηρίων. Μετά του παρουσιάσθηκε εν πνεύματι ο αββάς Ιωάννης και του είπε ότι ο Κύριος Χριστός τού έχει ετοιμάσει ουράνιο συμπόσιο. Ο άγιος Αβραάμ κοιμήθηκε εν ειρήνη σε ηλικία ογδόντα ετών.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη του μηνός Τόμπα</p>

    <p>1) Η παραμονή των Θεοφανείων.</p>

    <p>1) Κατά την ημέρα αυτή, αποτελεί παράδοση της Ορθοδόξου Εκκλησίας, σύμφωνα με τη διδασκαλία των αγίων πατέρων της, να νηστεύουμε μέχρι τη δύση του ηλίου και να τρώμε μόνο τις τροφές που επιτρέπονται κατά τη νηστεία της Μεγάλης Τεσσαρακοστής. Οι άγιοι απόστολοι όρισαν ότι, ακόμη κι αν η εορτή των Χριστουγέννων ή των Θεοφανείων πέσει Τετάρτη ή Παρασκευή, οι πιστοί μπορούν να τρώνε όλες τις τροφές που επιτρέπονται κατά τη διάρκεια της Πεντηκοστής (των πενήντα ημερών μετά την Ανάσταση), διότι ανήκουν στις δεσποτικές εορτές [δηλαδή στις εορτές κατά τις οποίες εορτάζονται σημαντικά γεγονότα της ζωής του Κυρίου]. Κατά την παραμονή μιας δεσποτικής εορτής νηστεύουμε, για να ετοιμασθούμε κατάλληλα για τη δεσποτική εορτή, ώστε να έχουμε την ευλογία τόσο της νηστείας όσο και της εορτής.  Κατά το έθος της Κοπτορθόδοξης Εκκλησίας μας, εάν η παραμονή πέσει Σάββατο ή Κυριακή, είναι παράδοση να νηστεύουμε επίσης κατά την Παρασκευή που προηγείται. Κατόπιν ο ιερέας πριν τα μεσάνυκτα καθαγιάζει το νερό, με το οποίο ραντίζει και ευλογεί όσους θέλουν να ευλογηθούν. Η ακολουθία αυτή ολοκληρώνεται πριν τα μεσάνυκτα από φόβο μήπως τα μικρά παιδιά καταλύσουν τη νηστεία πίνοντας νερό.  Ζητούμε από τον Χριστό να μας καθαρίσει, να αποπλύνει κάθε μας ακαθαρσία, να μας συγχωρήσει τις αμαρτίες και να μας αξιώσει να λάβουμε την αποκάλυψη της δόξης της θείας Του φύσεως στις καρδιές και τα έργα μας, όπως αποκάλυψε τη δόξα Του στον Ιορδάνη ποταμό.  Σε Αυτόν ανήκει η δόξα, μαζί με τον Πανάγαθο Πατέρα Του και το Άγιο Πνεύμα Του, νυν και αεί και εις τους αιώνας των αιώνων. Αμήν.</p>

    <p>Ημέρα ενδεκάτη του μηνός Τόμπα</p>

    <p>1) Η εορτή των Θεοφανείων.</p>

    <p>1) Την ημέρα αυτή κατά το έτος 31 μ.Χ. βαπτίσθηκε ο Δεσπότης, Κύριος και Θεός μας Ιησούς Χριστός διά των χειρών του αγίου Ιωάννου του Βαπτιστού. Η εορτή αυτή λέγεται Θεοφάνεια διότι κατ’ αυτήν φανερώθηκε η θεία φύση του Κυρίου, αφού αποκαλύφθηκε η Αγία Τριάδα: Ο επουράνιος Πατέρας μας ακούσθηκε από τους Ουρανούς να λέει: «Αυτός είναι ο Υιός μου ο αγαπητός»· ο Υιός στεκόταν στον Ιορδάνη ποταμό· το Άγιο Πνεύμα κατήλθε με μορφή περιστεριού [«εν είδει περιστεράς»] και στάθηκε επάνω στον Υιό.  Ο Ιωάννης ο Βαπτιστής έγινε μάρτυρας του γεγονότος ότι ο Κύριος Χριστός, αφού βαπτίσθηκε, βγήκε αμέσως από το νερό του ποταμού, και ιδού, ανοίχθηκαν οι Ουρανοί και είδε το Πνεύμα του Θεού να κατέρχεται σαν περιστέρι και να στέκεται επάνω Του. Και ξαφνικά μια φωνή έρχεται από τους Ουρανούς η οποία έλεγε: «Αυτός είναι ο Υιός μου ο αγαπητός, στον οποίο ευαρεστούμαι» (Ματθαίος 3:16-17).  Ο Ιωάννης ο ευαγγελιστής είπε για την ημέρα αυτή: «Την επομένη ο Ιωάννης βλέπει τον Ιησού να έρχεται προς αυτόν και να του λέει: ‘‘Ιδού, ο Αμνός του Θεού, ο οποίος σηκώνει την αμαρτία του κόσμου. Αυτός είναι εκείνος για τον οποίο είπα: ‘Πίσω από μένα έρχεται κάποιος που είναι ανώτερός μου, επειδή υπήρχε πριν από μένα’. Γι’ αυτό ήλθα, για να βαπτίσω με νερό’’» (Ιωάννης 1:29-31).  Την ημέρα αυτή αποκαλύφθηκε η δόξα του Κυρίου μας Ιησού Χριστού, καθώς και το ότι είναι ο Υιός του Θεού, ο Αμνός του Θεού, ο Οποίος σηκώνει τις αμαρτίες του κόσμου. Για τον λόγο αυτό, η εορτή αυτή είναι μια μεγάλη εορτή για όλους τους πιστούς, μια εορτή με την οποία –κατά το υπόδειγμα της βαπτίσεως του Κυρίου, στον Οποίο ανήκει η δόξα– οι πιστοί καθαίρονται με νερό, ώστε να λάβουν την άφεση των αμαρτιών τους.  Στον Κύριο ανήκει η δόξα, η τιμή και η προσκύνηση, νυν και αεί και εις τους αιώνας των αιώνων. Αμήν.</p>

    <p>Ημέρα δωδεκάτη του μηνός Τόμπα    1) Εορτή του αρχαγγέλου Μιχαήλ.  2) Το μαρτύριο του αγίου Θεοδώρου του στρατηλάτου (ή Θεοδώρου Ελ-Μισρέκε).  3) Το μαρτύριο του αγίου Ανατολίου.</p>

    <p>1) Την ημέρα αυτή η Εκκλησία τιμά την εορτή του ενδόξου αρχαγγέλου Μιχαήλ, του αρχιστρατήγου των ουρανίων Δυνάμεων, ο οποίος πρεσβεύει για το ανθρώπινο γένος και υπηρετεί πιστά τον Κύριο.  Οι πρεσβείες του ας είναι μαζί μας. Αμήν.</p>

    <p>2) Την αυτή ημέρα η Εκκλησία τιμά τη μνήμη του μαρτυρίου του γενναίου ηγεμόνα, αγίου Θεοδώρου του στρατηλάτου (ή Θεοδώρου Ελ-Μισρέκε), κατά το έτος 306 μ.Χ. Ο άγιος Θεόδωρος γεννήθηκε στην Τύρο κατά το 270 μ.Χ. Από τη νεανική του ηλικία στρατολογήθηκε στον ρωμαϊκό στρατό και προήχθη αργότερα στον βαθμό του στρατηλάτη (στρατηγού). Ο πατέρας του λεγόταν Άδρακτος και ήταν υψηλόβαθμος κρατικός υπάλληλος επί της βασιλείας του αυτοκράτορα Νουμεριανού (283-284 μ.Χ.). Η μητέρα του ήταν αδελφή του αξιωματούχου Βασιλείδη.  Όταν ο αυτοκράτορας Νουμεριανός πέθανε σε μια εκστρατεία κατά των Περσών, ο γιος του Ιούστος πολεμούσε στη Δύση. Έτσι, οι δύο αξιωματούχοι Άδρακτος και Βασιλείδης κλήθηκαν να διαχειρισθούν τις τρέχουσες υποθέσεις της αυτοκρατορίας, μέχρι που ανέβηκε στον αυτοκρατορικό θρόνο ο ασεβής Διοκλητιανός, ο οποίος εξαπέλυσε διωγμό κατά των χριστιανών. Την περίοδο εκείνη, ο άγιος Θεόδωρος ηγείτο του στρατού που είχε εκστρατεύσει κατά των Περσών. Μια νύκτα είδε σε όραμα μια κλίμακα που εκτεινόταν από τη γη έως τον ουρανό, στο υψηλότερο σημείο της οποίας καθόταν επάνω σε μεγάλο θρόνο ο Κύριος, περιστοιχισμένος από αγγελικές δυνάμεις που έψαλλαν. Ακόμη, είδε κάτω από την κλίμακα ένα μεγάλο κτήνος, που ήταν ο διάβολος. Ο Κύριος είπε στον άγιο Θεόδωρο: «Το αίμα σου θα χυθεί χάριν του ονόματός Μου». Ο άγιος ρώτησε τον Κύριο: «Και ο σύντροφός μου ο Λεόντιος;». Και ο Κύριος αποκρίθηκε: «Όχι μόνο ο Λεόντιος θα χύσει το αίμα του για Μένα, αλλά και ο Πέρσης Πανίκαρος».  Κατά τη διάρκεια εκεχειρίας μεταξύ του ρωμαϊκού και του περσικού στρατού, ο άγιος Θεόδωρος συναντήθηκε με τον Πανίκαρο, διοικητή του περσικού στρατού, τον οποίο έφερε στον χριστιανισμό και τον οδήγησε στην πίστη του Χριστού.  Ο αυτοκράτορας Διοκλητιανός διέταξε να παρουσιασθεί ενώπιόν του ο ηγεμόνας Θεόδωρος. Ο ηγεμόνας επέστρεψε με τον στρατό του έχοντας μαζί του τον Λεόντιο και τον Πανίκαρο. Όταν ο άγιος Θεόδωρος κατάλαβε ότι ο αυτοκράτορας επρόκειτο να του ζητήσει να προσκυνήσει τα είδωλα, είπε στους στρατιώτες του: «Όποιος από σας θέλει να αγωνισθεί χάριν του ονόματος του Κυρίου Χριστού, ας έλθει μαζί μου και ας με ακολουθήσει». Τότε, όλοι κραύγασαν με μία φωνή λέγοντας: «Θα πεθάνουμε μαζί σου. Ο δικός σου Θεός είναι και δικός μας». Όταν έφθασε στην πόλη, άφησε έξω από την πόλη τους στρατιώτες του και πήγε μόνος του στον αυτοκράτορα, ο οποίος τον καλοδέχθηκε. Ύστερα ο αυτοκράτορας, αφού ρώτησε τον άγιο σχετικά με τον πόλεμο και τον στρατό, μετά του ζήτησε να προσκυνήσει τον Απόλλωνα. Ο άγιος απάντησε με μεγάλο θάρρος και πίστη: «Δεν γνωρίζω άλλον θεό άξιο προσκύνησης εκτός από τον Κύριό μου Ιησού Χριστό».  Μετά απ’ αυτό, ο Διοκλητιανός διέταξε τους στρατιώτες του να καρφώσουν τον άγιο σε ένα δένδρο και να τον υποβάλουν σε φρικτά βασανιστήρια. Όμως, ο Κύριος τον ενίσχυε και τον εμψύχωνε. Τελικά, ο άγιος Θεόδωρος παρέδωσε την αγνή του ψυχή στα χέρια του Κυρίου, τον Οποίο αγαπούσε, λαμβάνοντας έτσι τον στέφανο της αιωνίου δόξης στη Βασιλεία των Ουρανών. Στο μεταξύ, ο αυτοκράτορας έστειλε τους ιερείς του Απόλλωνα στους στρατιώτες του αγίου για να τους ζητήσουν να προσκυνήσουν τα είδωλα. Τότε, όλοι μαζί κραύγασαν: «Δεν έχουμε άλλον βασιλέα εκτός από τον Κύριό μας Ιησού Χριστό, τον Κύριο των κυρίων και Βασιλέα των βασιλέων». Όταν ο αυτοκράτορας άκουσε αυτά που είπαν, διέταξε να αποκεφαλισθούν όλοι. Έτσι, έλαβαν τους στεφάνους του μαρτυρίου και την αιώνια μακαριότητα.  Οι προσευχές τους ας είναι μαζί με όλους μας. Αμήν.</p>

    <p>3) Την αυτή ημέρα μαρτύρησε ο άγιος Ανατόλιος, ο οποίος γεννήθηκε στην Περσία. Όταν μεγάλωσε, κατατάχθηκε στον στρατό της Ρωμαϊκής Αυτοκρατορίας και προήχθη αργότερα σε αρχιστράτηγο. Υπηρετούσε ήδη δεκαπέντε έτη στον στρατό όταν έγινε αυτοκράτορας ο Διοκλητιανός.  Ο άγιος Ανατόλιος επιθυμούσε με όλη του την ψυχή τη Βασιλεία των Ουρανών, βάζοντάς τη πάνω από όλη την πρόσκαιρη δόξα του μάταιου τούτου κόσμου. Έτσι, παρουσιάσθηκε ενώπιον του αυτοκράτορα, έβγαλε τη στρατιωτική στολή και το ξίφος του, τα έρριξε μπροστά στον αυτοκράτορα και ομολόγησε την πίστη του στον Κύριο Χριστό. Ο αυτοκράτορας έμεινε κατάπληκτος από την τόλμη του. Όταν πληροφορήθηκε ότι ο άγιος είναι Πέρσης, του φέρθηκε στην αρχή ευγενικά και μετά τον έστειλε στον Ρωμανό για να τον πείσει να αλλάξει την απόφασή του. Όμως, ο Ρωμανός απέτυχε, και τον έστειλε πίσω στον αυτοκράτορα, ο οποίος τον υπέβαλε σε όλα τα είδη των βασανιστηρίων: Του έσφιξαν όσο μπορούσαν περισσότερο το σώμα, τον έδειραν πολλές φορές, τον έρριξαν στα θηρία και του έκοψαν τη γλώσσα.  Ο Κύριος Ιησούς Χριστός τού έστελνε κάθε φορά άγγελό Του για να τον εμψυχώνει σε όλες του τις θλίψεις. Συνέχισαν επί αρκετό καιρό να υποβάλλουν τον άγιο σε βασανιστήρια. Όταν ο αυτοκράτορας κουράσθηκε πια να τον βασανίζει, διέταξε να τον αποκεφαλίσουν. Έτσι, ο άγιος Ανατόλιος έλαβε τον στέφανο του μαρτυρίου στην αιώνιο Βασιλεία.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα δεκάτη τρίτη του μηνός Τόμπα</p>

    <p>1) Η ανάμνηση του θαύματος στην Κανά της Γαλιλαίας.  2) Η κοίμηση του μοναχού Θεοφίλου.  3) Το μαρτύριο της αγίας Δημιάνας.</p>

    <p>1) Την ημέρα αυτή η Εκκλησία εορτάζει την ανάμνηση του θαύματος που τέλεσε ο Κύριός μας Ιησούς Χριστός στην Κανά του Γαλιλαίας. Ήταν το πρώτο θαύμα που τέλεσε ο Κύριός μας Ιησούς μετά τη Βάπτισή Του. Είχε προσκληθεί σε γάμο στην Κανά μαζί με την Παρθένο μητέρα του, τη Θεοτόκο Μαρία, και κάποιους από τους μαθητές Του.  Όταν τους τελείωσε ο οίνος [το κρασί], είπε στον Ιησού η μητέρα Του: «Δεν έχουν οίνο». Ο Ιησούς της απάντησε: «Γυναίκα, τι κοινό υπάρχει ανάμεσα σ’ εμένα και σε σένα; Δεν ήλθε ακόμα η ώρα μου». Μετά η μητέρα Του είπε στους υπηρέτες: «Κάντε ό,τι σας πει».  Υπήρχαν λοιπόν εκεί έξη λίθινες υδρίες [στάμνες]. Ο Ιησούς είπε στους υπηρέτες: «Γεμίστε τις υδρίες με νερό». Εκείνοι τις γέμισαν έως επάνω, μέχρι που ξεχείλισαν. Τότε τους είπε: «Τώρα, βγάλτε λίγη ποσότητα και πηγαίνετέ τη στον αρχιτρίκλινο [τον υπεύθυνο της εορτής]».  Όταν ο αρχιτρίκλινος δοκίμασε το νερό, που εν τω μεταξύ είχε μεταβληθεί σε οίνο, είπε στον γαμπρό: «Όλοι προσφέρουν πρώτα τον καλόν οίνο, και όταν πια οι προσκεκλημένοι έχουν πιει πολύ, τότε προσφέρουν τον λιγότερο καλό· εσύ φύλαξες τον καλόν οίνο μέχρι τώρα».  Αυτό το σημείο που τέλεσε ο Ιησούς στην Κανά της Γαλιλαίας ήταν το πρώτο Του θαύμα, με το οποίο φανέρωσε τη δόξα Του και διά του οποίου πίστευσαν σ’ Αυτόν οι μαθητές Του (Ιωάννης 2:1-11).  Σε Αυτόν ανήκει η δόξα, μαζί με τον Πανάγαθο Πατέρα Του και το Άγιο Πνεύμα. Αμήν.    2) Την αυτή ημέρα κοιμήθηκε ο άγιος Θεόφιλος ο μοναχός, ο οποίος ήταν ο μοναδικός γιος του βασιλιά ενός ρωμαϊκού νησιού. Ο πατέρας του τον ανέθρεψε σύμφωνα με τη χριστιανική πίστη και γνώση.  Όταν ο άγιος ήταν δώδεκα ετών, διάβασε στην Προς Εβραίους Επιστολή του αποστόλου Παύλου: «Εσύ, Κύριε, καταρχάς θεμελίωσες τη γη, και οι ουρανοί είναι έργα των χεριών Σου. Αυτοί θα απολεσθούν, Εσύ όμως παραμένεις· και όλοι θα παλιώσουν σαν ιμάτιο, και θα τους διπλώσεις σαν πρόχειρο ρούχο, και θα αλλάξουν· Εσύ όμως είσαι ο ίδιος, και τα έτη σου δεν θα τελειώσουν» (Εβραίους 1:10-12). Επίσης, διάβασε στην Πρώτη Προς Κορινθίους Επιστολή του αποστόλου Παύλου: «Είναι καλό για τον άνδρα να μην αγγίζει γυναίκα. Εντούτοις, λόγω της πορνείας, καθένας ας έχει τη δική του γυναίκα, και καθεμία ας έχει τον δικό της άνδρα. […] Θέλω όλοι οι άνθρωποι να είναι όπως κι εγώ […]. Νομίζω ότι κι εγώ έχω Πνεύμα Θεού» (Α΄ Κορινθίους 7:1,2,7,40). Ακόμη, διάβασε στο άγιο Ευαγγέλιο τους λόγους του Κυρίου: «Αν θέλεις να είσαι τέλειος, πήγαινε και πούλησε τα υπάρχοντά σου, και δώσε τα χρήματα στους πτωχούς και θα έχεις θησαυρό στον ουρανό, και έλα να με ακολουθήσεις» (Ματθαίος 19:21).  Έτσι, ο Θεόφιλος άφησε το πατρικό του σπίτι και όλα του τα υπάρχοντα, και έφυγε μεταμφιεσμένος. Πήγαινε από τη μία μονή στην άλλη, έως ότου έφθασε στην Αλεξάνδρεια. Από εκεί, πήγε στη «Μονή από γυαλί». Όταν τον είδε ο ηγούμενος της μονής άγιος Βίκτωρ, ο οποίος πληροφορήθηκε από το Άγιο Πνεύμα ότι επρόκειτο για βασιλικό απόγονο, τον καλωσόρισε και τον ευλόγησε. Κατόπιν του ζήτησε να του διηγηθεί την ιστορία του. Ο άγιος Βίκτωρ εξεπλάγη με όσα άκουσε, δόξασε τον Θεό και δέχθηκε τον άγιο Θεόφιλο στη μονή. Όταν αργότερα είδε πόσο επιτυχής, ενάρετη και καρποφόρα ήταν η πνευματική ζωή του Θεοφίλου, τον ενέδυσε το μοναχικό σχήμα. Δέκα έτη μετά, μερικοί στρατιώτες που είχαν σταλεί από τον πατέρα του Θεοφίλου ήλθαν και τον πήραν με τη βία. Όταν ήλθε ενώπιον του πατέρα του, εκείνος δεν μπορούσε να τον αναγνωρίσει, καθώς η άσκηση του είχε αλλάξει το παρουσιαστικό. Τότε ο άγιος φανέρωσε την ιδιότητά του στον πατέρα του, ο οποίος ένοιωσε μεγάλη χαρά. Ο άγιος άρχισε να κηρύττει στον πατέρα του, μιλώντας του για τη ζωή, τον θάνατο και την Τελική Κρίση. Τα λόγια του σημάδεψαν την καρδιά του πατέρα του, ο οποίος απέθεσε το βασιλικό στέμμα, αφήνοντας τον θρόνο του στον αδελφό του. Μετά πήγε με τη σύζυγο και τον γιο του, τον άγιο Θεόφιλο, στη «Μονή από γυαλί», όπου ο βασιλιάς έγινε μοναχός και έμεινε με τον γιο του. Η μητέρα του αγίου Θεοφίλου έγινε κι αυτή μοναχή σε γυναικεία μονή. Έτσι, έζησαν όλοι μια ζωή ασκήσεως, λατρείας και αρετής, μέχρι το πέρας της ζωής τους. Όταν ολοκλήρωσαν τον αγώνα τους, κοιμήθηκαν εν ειρήνη.  Οι προσευχές τους ας είναι μαζί μας. Αμήν.</p>

    <p>3) Την αυτή ημέρα μαρτύρησε η αγία Δημιάνα. Η αγνή αυτή και αγωνίστρια παρθένος ήταν κόρη του Μάρκου, διοικητή Ελ-Μπορολλός, Ελ-Ζααφράν και Ουάντι Αλ-Σαϋσαμπάν, στο βόρειο δέλτα της κοιλάδας του Νείλου. Η αγία Δημιάνα ήταν μοναχοκόρη. Όταν έγινε ενός έτους, ο πατέρας της την πήγε στον ναό της μονής Αλ-Μαϋμάχ, στην οποία προσέφερε ελεημοσύνη και κανδήλες και έκανε διάφορες προσφορές, ώστε ο Θεός να την ευλογεί και να τη φροντίζει.  Όταν η αγία έγινε δεκαπέντε ετών, ο πατέρας της θέλησε να την παντρέψει. Εκείνη του αρνήθηκε, λέγοντάς του ότι έχει κάνει τάμα να γίνει νύμφη του Κυρίου Χριστού. Βλέποντας ότι ο πατέρας της χάρηκε πολύ με την πρόθεσή της αυτή, του ζήτησε να της κτίσει έναν χώρο όπου θα μπορούσε να λατρεύει τον Θεό έγκλειστη μαζί με τις παρθένους φίλες της. Ο πατέρας της εκπλήρωσε την επιθυμία της και της έκτισε το οίκημα που επιθυμούσε, στο οποίο έζησε η αγία μαζί με άλλες σαράντα παρθένους μελετώντας την Αγία Γραφή και λατρεύοντας τον Θεό.  Λίγο μετά ο αυτοκράτορας Διοκλητιανός έστειλε ανθρώπους του στον Μάρκο, τον πατέρα της αγίας Δημιάνας, και τον διέταξε να προσκυνήσει τα είδωλα. Στην αρχή ο Μάρκος αρνήθηκε, αλλά μετά ο αυτοκράτορας τον μετέπεισε, κάνοντάς τον να υπακούσει στη διαταγή του και να προσκυνήσει τα είδωλα, εγκαταλείποντας τον Κτίστη του Σύμπαντος. Όταν ο Μάρκος επέστρεψε στη θέση του, η αγία Δημιάνα, έχοντας μάθει τι είχε συμβεί, έσπευσε να τον συναντήσει. Χωρίς να τον χαιρετίσει, του είπε: «Τι είναι αυτά που άκουσα για σένα; Θα προτιμούσα να μάθαινα ότι πέθανες παρά ότι αρνήθηκες την πίστη σου και ότι εγκατέλειψες τον Θεό, που σε έφερε από το μηδέν στην ύπαρξη, για να λατρεύσεις χειροποίητους θεούς. Μάθε λοιπόν ότι, εάν δεν επιστρέψεις στην πρώτη σου πίστη και δεν απαρνηθείς τη λατρεία των λίθων, δεν είσαι ο πατέρας μου και δεν είμαι η κόρη σου». Μετά έφυγε.  Ο πατέρας της συγκινήθηκε από τα λόγια της κόρης του και έκλαψε πικρά. Κατόπιν έσπευσε να πάει στον Διοκλητιανό και να ομολογήσει ενώπιόν του τον Κύριο Χριστό. Καθώς ο αυτοκράτορας δεν μπόρεσε να τον μεταπείσει ούτε με απειλές ούτε με υποσχέσεις, διέταξε να τον αποκεφαλίσουν.  Όταν ο Διοκλητανός έμαθε ότι το πρόσωπο που μετέστρεψε τον Μάρκο από τη λατρεία των ειδώλων ήταν η κόρη του Μάρκου Δημιάνα, έστειλε έναν τοπικό ηγεμόνα για να προσπαθήσει, αρχικά με ήπιους τρόπους, να την πείσει να προσκυνήσει τα είδωλα, και, αν δεν δεχόταν, να την αποκεφαλίσει. Ο ηγεμόνας πήγε εκεί με διακόσιους στρατιώτες και τα όργανα των βασανιστηρίων. Όταν έφθασε στο οίκημα της αγίας, της είπε: «Είμαι απεσταλμένος του αυτοκράτορα Διοκλητιανού. Ήλθα να σου ζητήσω, σύμφωνα με τις διαταγές του αυτοκράτορα, να προσκυνήσεις τους θεούς του, ώστε να σου χαρίσει όλα αυτά που θέλεις». Τότε η αγία κραύγασε μπροστά στο πρόσωπο του ηγεμόνα λέγοντας: «Ας ταπεινώσει ο Θεός τον απεσταλμένο και εκείνον που τον έστειλε! Δεν ντρέπεστε καθόλου που αποκαλείτε θεούς τους λίθους και τα ξύλα, τα οποία είναι κατοικητήρια των πονηρών πνευμάτων; Δεν υπάρχει κανένας θεός στον ουρανό ή τη γη εκτός από τον έναν Θεό, τον Πατέρα, τον Υιό και το Άγιο Πνεύμα, τον παντοτινό Δημιουργό, τον αιώνιο, τον πανταχού παρόντα, ο Οποίος γνωρίζει όλα τα απόκρυφα και έχει τη δύναμη να σας ρίξει στην Κόλαση, στα αιώνια βάσανα. Όσο για μένα, είμαι δούλη του Κυρίου και Σωτήρος μου Ιησού Χριστού, και του αγαθού Πατέρα Του, και του Αγίου Πνεύματος, της Αγίας Τριάδος. Αυτόν ομολογώ, σ’ Αυτόν στηρίζομαι, στο όνομά Του θα πεθάνω, και από Αυτόν θα ζω αιώνια».  Ο ηγεμόνας εξοργίσθηκε και διέταξε να βάλουν την αγία στον τροχό, μέχρι να χυθεί το αίμα της έξω από το σώμα της στο έδαφος. Οι παρθένες στέκονταν δίπλα της κλαίγοντας γι’ αυτήν. Όταν μετά την έβαλαν στη φυλακή, της εμφανίσθηκε άγγελος Κυρίου, ο οποίος άγγιξε το σώμα της με τις λαμπρές φτερούγες του και η αγία θεραπεύθηκε από όλες τις πληγές της. Ο ηγεμόνας έβαλε όλη τη διεστραμμένη του φαντασία για να βασανίσει την αγία Δημιάνα. Τη μια φορά τής κατέκοψε τη σάρκα και την άλλη την έρριξε σε καυτό λάδι. Όμως, μετά απ’ όλα αυτά ο Κύριος την όρθωνε αλώβητη. Όταν ο ηγεμόνας είδε ότι όλες οι προσπάθειές του απέβαιναν μάταιες μπροστά στην αποφασιστική σταθερότητα της αγνής αυτής παρθένου, διέταξε να την αποκεφαλίσουν, και μαζί της και τις υπόλοιπες παρθένους. Έτσι, έλαβαν όλες τον στέφανο του μαρτυρίου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα δεκάτη τετάρτη του μηνός Τόμπα    1) Η κοίμηση του αγίου Αχιλλείδου.  2) Η κοίμηση του αγίου Μαξίμου, αδελφού του αγίου Δομετίου.</p>

    <p>1) Την ημέρα αυτή κοιμήθηκε ο άγιος Αχιλλείδης. Ο αθλητής αυτός γεννήθηκε στη Ρώμη. Ο πατέρας του λεγόταν Ιωάννης και η μητέρα του Συγκλητική. Οι γονείς του ήταν δίκαιοι ενώπιον του Κυρίου και ζούσαν σύμφωνα με τις εντολές Του.  Ο πατέρας του αγίου πέθανε όταν ο άγιος ήταν δώδεκα ετών. Όταν η μητέρα του θέλησε ο γιος της να παντρευθεί, εκείνος αρνήθηκε. Τον συμβούλευσε λοιπόν να πάει στον αυτοκράτορα να πάρει τη θέση του πατέρα του. Έστειλε μαζί του δύο από τους ανθρώπους του και ένα πολύτιμο δώρο για τον αυτοκράτορα. Ενώ ήταν στο πλοίο με το οποίο θα πήγαιναν στον αυτοκράτορα, έπεσαν σε μεγάλη τρικυμία με τεράστια κύματα και ισχυρούς ανέμους, με αποτέλεσμα το πλοίο να τσακισθεί. Τότε ο άγιος πιάστηκε από μία από τις σανίδες του πλοίου και ο Θεός τον έσωσε από τον πνιγμό. Όταν βγήκε στην ακτή, βρήκε εκεί το πτώμα ενός ανθρώπου που το είχαν ξεβράσει τα κύματα. Τότε στοχάσθηκε το εφήμερο και τη ματαιότητα του κόσμου, και είπε μέσα του: «Τι πρέπει να κάνω σε αυτόν τον μάταιο κόσμο, και τι θα κερδίσω όταν πεθάνω και γίνω σκόνη;». Ύστερα σηκώθηκε και προσευχήθηκε στον Κύριο Χριστό να τον οδηγήσει στον σωστό δρόμο.  Περπάτησε αρκετά έως ότου έφθασε στη μονή του αγίου Ρωμανού, όπου έδωσε στον ηγούμενό της όσα χρήματα του είχαν απομείνει. Έζησε εκεί έναν ασκητικό βίο, στερώντας από τον εαυτό του τροφή και ένδυση, έως ότου έφθασε σε επίπεδο τελειότητας. Ο Κύριος του δώρισε το χάρισμα να θεραπεύει τους ασθενείς. Επίσης, ο άγιος πήρε όρκο να μη δει ποτέ πια το πρόσωπο γυναίκας.  Καθώς είχε περάσει πολύς καιρός που δεν είχε επιστρέψει στη μητέρα του, η οποία δεν είχε νέα του, η μητέρα του νόμισε πως είχε πεθάνει και τον θρήνησε πολύ. Έκτισε έναν ξενώνα για τους πτωχούς και τους ξένους και έμενε σε ένα από τα δωμάτια του ξενώνα.  Μια μέρα άκουσε δύο εμπόρους να μιλούν για τον γιο της και τον άγιο μοναχικό του βίο και για τη Θεία Χάρη που τον σκέπαζε. Όταν ζήτησε να μάθει περισσότερα γι’ αυτόν, βεβαιώθηκε ότι επρόκειτο για τον γιο της. Έτσι, έσπευσε να πάει στη μονή εκείνη.  Όταν έφθασε, έστειλε να ενημερώσουν τον άγιο για την άφιξή της. Ο άγιος Αχιλλείδης τής απάντησε λέγοντας ότι είχε κάνει όρκο ενώπιον του Θεού να μη δει ποτέ πια γυναίκα. Εκείνη επανέλαβε το αίτημά της, απειλώντας τον μάλιστα ότι, εάν δεν της επέτρεπε να τον δει, θα πήγαινε στην έρημο για να τη φάνε τα θηρία.  Όταν ο άγιος έμαθε την επιμονή της, και καθώς δεν μπορούσε να πάρει πίσω τον όρκο του, προσευχήθηκε στον Κύριο Χριστό να πάρει την ψυχή του. Κατόπιν είπε στον φύλακα της πύλης να της επιτρέψει να μπει ενώ ο Θεός θα είχε απαντήσει στο αίτημά του. Όταν η μητέρα του εισήλθε στο κελλί του, τον βρήκε να έχει παραδώσει το πνεύμα του. Τότε κραύγασε, έκλαψε και ζήτησε από τον Θεό να πάρει και τη δική της ψυχή, αίτημα που εισακούσθηκε από τον Θεό.  Όταν προσπάθησαν να χωρίσουν τα σώματά τους, άκουσαν μια φωνή από το σώμα του αγίου Αχιλλείδη να λέει: «Αφήστε το σώμα μου να είναι μαζί με το σώμα της μητέρας μου, γιατί δεν ικανοποίησα την επιθυμία της καρδιάς της να με δει». Έτσι, ενταφίασαν τα σώματά τους στον ίδιο τάφο. Ο Θεός τίμησε τον άγιο με την τέλεση πολλών θαυμάτων.  Οι προσευχές του ας είναι μαζί μας. Αμήν.    2) Την αυτή ημέρα κοιμήθηκε ο άγιος Μάξιμος, αδελφός του αγίου Δομετίου. Οι δύο αδελφοί ήταν παιδιά του αυτοκράτορα Ουαλεντιανού.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη πέμπτη του μηνός Τόμπα</p>

    <p>1) Η κοίμηση του αγίου προφήτου Οβδιού.</p>

    <p>1) Την ημέρα αυτή κοιμήθηκε ο άγιος προφήτης Οβδιού, ενός από τους προφήτες των υιών Ισραήλ. Ήταν γιος του προφήτου Ανανίου, από τη φυλή Ιούδα. Ο Οβδιού προφήτευσε επί των ημερών του βασιλέα του Ιούδα, Ιωσαφάτ.  Λέγεται ότι ο Οβδιού ήταν επικεφαλής των πενήντα ανδρών που έστειλε ο βασιλιάς Οχοζίας, για τρίτη φορά, στον προφήτη Ηλία. Προσήλθε στον Ηλία με ταπεινότητα και τον παρακάλεσε θερμά να μην τον καταστρέψει, όπως έγινε με τους προηγουμένους, όταν κατήλθε φωτιά από τον ουρανό και τους κατέκαυσε. Ζήτησε λοιπόν από τον Ηλία να του δείξει συμπάθεια και να έλθει μαζί του για να πάνε στον βασιλιά Οχοζία. Ο προφήτης τον ακολούθησε, όπως του είχε υποδείξει άγγελος Κυρίου (Β΄ Βασιλειών [=Δ΄ Βασιλειών] 1:15).  Έτσι, ο Οβδιού συνειδητοποίησε ότι το να υπηρετεί τον προφήτη Ηλία ήταν κατά πολύ υψηλότερο από το να υπηρετεί επίγειους βασιλείς, και ότι η προσκόλληση στον προφήτη Ηλία θα τον οδηγούσε στην υπηρεσία του ουράνιου Βασιλέα. Άφησε λοιπόν την υπηρεσία του βασιλέα, ακολούθησε τον Ηλία και γέμισε από τη Χάρη του Θεού.  Ο Οβδιού προφήτευσε περισσότερο από είκοσι έτη. Προφήτευσε την καταστροφή της Ιδουμαίας, γιατί οι κάτοικοί της είχαν χαρεί για τις θλίψεις του λαού του Θεού (Οβδιού 1-16). Επίσης, προφήτευσε τη σωτηρία του Ισραήλ, τη νίκη του επί του οίκου Ησαύ, καθώς και τη νίκη του επί όλων των εχθρών του (Οβδιού 17-21).  Έζησε περισσότερο από επτακόσια έτη προ της ελεύσεως του Κυρίου Χριστού. Μετά την κοίμησή του ετάφη στον τάφο των πατέρων του.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα δεκάτη έκτη του μηνός Τόμπα</p>

    <p>1) Το μαρτύριο του αγίου Φιλοθέου.  2) Η κοίμηση του αγίου Ιωάννου του τετάρτου, τεσσαρακοστού ογδόου πατριάρχου Αλεξανδρείας.</p>

    <p>1) Την ημέρα αυτή μαρτύρησε ο τετιμημένος άγιος Φιλόθεος, του οποίου το όνομα σημαίνει «εκείνος που αγαπά τον Θεό». Γεννήθηκε στην πόλη Αντιόχεια από γονείς ειδωλολάτρες, οι οποίοι λάτρευαν έναν ταύρο, τον οποίο τάιζαν με πίτες φτιαγμένες από εκλεκτό αλεύρι με ταχίνι ανάμεικτο με μέλι. Επίσης, άλειφαν τον ταύρο με μυρωδικά και αρωματικά έλαια τρεις φορές την ημέρα, και του έδιναν να πιει κρασί και λάδι. Του είχαν φτιάξει δύο χώρους, έναν για το καλοκαίρι και άλλον για τον χειμώνα. Ακόμη του είχαν βάλει γύρω από τον λαιμό ένα χρυσό περιλαίμιο, και χρυσά βραχιόλια στα πόδια του.  Όταν ο Φιλόθεος ήταν δέκα ετών, ο πατέρας του τού ζήτησε να προσκυνήσει τον ταύρο, εκείνος όμως αρνήθηκε. Ο πατέρας του δεν τον τιμώρησε, επειδή τον αγαπούσε, καθώς τον είχε μοναχογιό. Όσον αφορά στον Φιλόθεο, λόγω της μικρής του ηλικίας δεν γνώριζε ακόμη τον ζωντανό Θεό και θεωρούσε ως θεό τον ήλιο. Μια φορά στάθηκε κοιτώντας τον ήλιο και του είπε: «Σε ικετεύω, ήλιε, εάν είσαι θεός, πες μου το». Τότε άκουσε μια φωνή από τον ουρανό να λέει: «Δεν είμαι θεός, αλλά υπηρέτης και δούλος του Θεού, τον Οποίο θα γνωρίσεις, και για το όνομα του Οποίου θα χύσεις το αίμα σου».  Βλέποντας ο Θεός την ακεραιότητα της παιδικής καρδιάς, έστειλε άγγελό Του να τον πληροφορήσει για τη δημιουργία του κόσμου και την ενανθρώπηση του Κυρίου Χριστού για τη σωτηρία του ανθρωπίνου γένους. Ο άγιος Φιλόθεος χάρηκε, και η καρδιά του αγαλλίασε. Από τότε άρχιζε να νηστεύει, να προσεύχεται, και να δίνει ελεημοσύνη στους πτωχούς και τους θλιμμένους.  Ύστερα από έναν χρόνο, οι γονείς του οργάνωσαν μέγα συμπόσιο για τους φίλους τους και ζήτησαν από τον γιο τους να προσκυνήσει τον ταύρο προτού φάνε και πιουν. Τότε το παιδί στάθηκε μπροστά στον ταύρο και είπε: «Είσαι εσύ ο Θεός που πρέπει να λατρεύεται;». Μια φωνή βγήκε από τον ταύρο, που έλεγε: «Δεν είμαι ο Θεός· κατέχομαι από τον διάβολο και εξαπατώ τους ανθρώπους». Αμέσως μετά ο ταύρος, με ένα πήδημα, επιτέθηκε στους γονείς του αγίου και τους σκότωσε επί τόπου. Έπειτα ο άγιος έδωσε εντολή στους υπηρέτες να σκοτώσουν τον ταύρο, να τον κάψουν και να σκορπίσουν την τέφρα του.  Κατόπιν ο άγιος Φιλόθεος προσευχήθηκε στον Θεό για τους γονείς του, και ο Κύριος τους ανέστησε εκ νεκρών. Αργότερα βαπτίστηκε μαζί με τους γονείς του εις το όνομα του Πατρός και του Υιού και του Αγίου Πνεύματος. Ο Θεός χάρισε στον άγιο τη δωρεά της θεραπείας των ασθενών, και η φήμη του έφθασε μέχρι τον αυτοκράτορα Διοκλητιανό, ο οποίος τον έφερε ενώπιόν του και τον διέταξε να προσφέρει θυμίαμα στα είδωλα, εκείνος όμως αρνήθηκε. Μετά απ’ αυτό, ο αυτοκράτορας τον υπέβαλε σε όλων των ειδών τα βασανιστήρια, αλλά ο άγιος έμεινε σταθερά αταλάντευτος στην απόφασή του. Ο αυτοκράτορας προσπάθησε και πάλι να τον μεταπείσει χρησιμοποιώντας την απάτη και την κολακεία, και ο άγιος του υποσχέθηκε να προσκυνήσει τον Απόλλωνα, σύμφωνα με τη διαταγή του. Ο αυτοκράτορας χάρηκε πολύ ακούγοντάς το και έφερε το είδωλο του Απόλλωνα μαζί με εβδομήντα άλλα είδωλα. Εβδομήντα ιερείς των ειδώλων και ένας κήρυκας γύρισαν την πόλη καλώντας τον κόσμο να δει το γεγονός.  Έτσι, πλήθος κόσμου μαζεύτηκε για να δει τον άγιο Φιλόθεο να προσκυνεί τον Απόλλωνα. Στον δρόμο, ο άγιος προσευχήθηκε στον Κύριο Χριστό και η γη άνοιξε και κατάπιε τους ιερείς και το είδωλο του Απόλλωνα. Επικράτησε μεγάλη αναστάτωση και ταραχή, και μεγάλο μέρος του κόσμου πίστεψε στον Κύριο Χριστό και Τον ομολόγησε.  Τότε ο αυτοκράτορας εξοργίσθηκε και διέταξε να αποκεφαλισθούν όλοι. Έτσι, έλαβαν τον στέφανο του μαρτυρίου. Μαζί αποκεφαλίσθηκε και ο άγιος Φιλόθεος, λαμβάνοντας τον στέφανο της ζωής.  Οι προσευχές του ας είναι μαζί μας. Aμήν.    2) Την αυτή ημέρα κατά το έτος 792 μ.Χ. κοιμήθηκε ο άγιος Ιωάννης ο τέταρτος, τεσσαρακοστός όγδοος πατριάρχης Αλεξανδρείας, ο οποίος έγινε μοναχός στη μονή του αγίου Μακαρίου. Επιδόθηκε με ένταση στη λατρεία και φημιζόταν για τον ασκητικό του βίο. Ο πάπας Μιχαήλ, τεσσαρακοστός έκτος πάπας Αλεξανδρείας, τον χειροτόνησε ιερέα και τον τοποθέτησε στον ναό του αγίου Μηνά. Ο πάπας Μιχαήλ τού εμπιστεύθηκε τη διαχείριση των υποθέσεων της Εκκλησίας, τη διεύθυνση της ακίνητης περιουσίας της και των προσφορών, καθώς και την καθοδήγηση του ποιμνίου. Σε όλους αυτούς τους τομείς ο άγιος Ιωάννης διέπρεψε.  Όταν κοιμήθηκε ο αββάς Μηνάς, τεσσαρακοστός έβδομος πατριάρχης Αλεξανδρείας, συγκεντρώθηκαν οι επίσκοποι, οι ιερείς και οι λόγιοι της Αλεξανδρείας και υπέδειξαν ως υποψηφίους πατριάρχες αρκετούς μοναχούς. Έγραψαν το όνομα καθενός από αυτούς σε ένα χαρτί· ανάμεσά τους ήταν και το όνομα του πατέρα Ιωάννη. Οι επίσκοποι επιδόθηκαν στην προσευχή και τελούσαν καθημερινά τη Θεία Λειτουργία επί τρεις ημέρες. Κατόπιν, την τρίτη ημέρα, έφεραν ένα παιδί για να τραβήξει ένα από τα χαρτιά με τα ονόματα. Το χαρτί που τράβηξε είχε το όνομα του αγίου πατέρα Ιωάννη. Ύστερα έβαλαν και πάλι το χαρτί μαζί με τα άλλα και, αφού τα ανακάτεψαν όλα μαζί, έφεραν ένα άλλο παιδί, το οποίο τράβηξε το ίδιο χαρτί. Το ίδιο επαναλήφθηκε και τρίτη φορά. Μετά απ’ αυτό, βεβαιώθηκαν πως ο Κύριος επέλεξε τον πατέρα Ιωάννη ως τον επόμενο πάπα. Έτσι, τον χειροτόνησαν πατριάρχη το 768 μ.Χ. Ο άγιος Ιωάννης ποίμανε το ποίμνιό του με επιτυχία. Κήρυττε συνεχώς στον λαό, εδραιώνοντάς τον στην ορθόδοξη πίστη. Ακόμη ελεούσε τους πτωχούς και τους ενδεείς.   Επί των ημερών του έπεσε μέγας λιμός, σε σημείο που ένα κιλό σιτάρι πουλιόταν δύο δηνάρια. Πολλοί πτωχοί διαφορετικών θρησκευτικών πεποιθήσεων μαζεύονταν καθημερινά έξω από την πόρτα του. Ο άγιος ανέθεσε στον υποτακτικό του Μάρκο να χρησιμοποιήσει τα χρήματα των ενοριών για να δίνει τροφή στους πτωχούς και να ικανοποιεί τις ανάγκες τους. Έδινε λοιπόν σε όλους ανεξαρτήτως θρησκευτικών πεποιθήσεων, μέχρι που ο Θεός απομάκρυνε τον λιμό αυτό.  Ο αββάς Ιωάννης αφοσιώθηκε στην ανέγερση πολλών ναών. Όταν πια πλησίαζε ο χρόνος της κοίμησής του, κάλεσε τους ιερείς και τους είπε: «Στις δεκαέξη του μηνός Tούμπα γεννήθηκα· την ίδια μέρα χειροτονήθηκα πατριάρχης και την ίδια μέρα θα αναχωρήσω από τον κόσμο τούτο». Όταν οι επίσκοποι και οι ιερείς το άκουσαν αυτό, έκλαψαν και είπαν: «Ποιος θα γίνει πατέρας μας μετά από εσένα;». Τους αποκρίθηκε: «Ο Κύριος Ιησούς Χριστός έχει επιλέξει τον υποτακτικό μου πατέρα Μάρκο για τη θέση αυτή».  Έχοντας ολοκληρώσει εικοσιτρία έτη και αρκετούς μήνες στην πατριαρχεία, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη εβδόμη του μηνός Τόμπα</p>

    <p>1) Η κοίμηση των αγίων Μαξίμου και Δομετίου.  2) Η κοίμηση του αγίου Ιωσήφ, επισκόπου Γίργα, γνωστού ως Ελ-Αμπά.</p>

    <p>1) Την ημέρα αυτή τελείται η μνήμη των δύο ενδόξων αγίων Μαξίμου και Δομετίου, του αδελφού του. Ο πατέρας τους Ουαλεντιανός ήταν ένας από τους Ρωμαίους αυτοκράτορες που είχαν φόβο Θεού και ήταν ορθόδοξος στην πίστη. Ο Θεός τού έδωσε τους δύο αυτούς γιους, οι οποίοι είχαν αγγελική αγνότητα και αγιότητα, προσεύχονταν αδιαλείπτως και μελετούσαν τα ιερά βιβλία.  Όταν συνειδητοποίησαν τη ματαιότητα του κόσμου τούτου και όλης του της δόξας, αποφάσισαν να αναχωρήσουν από τον κόσμο και να ζήσουν μοναχικό βίο. Ζήτησαν από τον πατέρα τους να τους αφήσει να πάνε στη Νίκαια, για να προσευχηθούν στον τόπο όπου έλαβε χώρα η Πρώτη Οικουμενική Σύνοδος το 325 μ.Χ. Ο πατέρας τους χάρηκε πολύ και έστειλε μαζί τους συνοδεία αποτελούμενη από στρατιώτες και υπηρέτες, όπως συνηθιζόταν για τα βασιλικά τέκνα.  Όταν έφθασαν, οι δύο αδελφοί ζήτησαν να γυρίσουν οι στρατιώτες στον πατέρα τους και να του πουν ότι θέλουν να μείνουν εκεί για κάποιο χρονικό διάστημα. Κατόπιν εκμυστηρεύθηκαν τις σκέψεις τους σε έναν άγιο μοναχό, ότι δηλαδή επιθυμούσαν να ενδυθούν το ιερό μοναχικό σχήμα. Ο μοναχός δεν συμφώνησε μαζί τους, επειδή φοβόταν τον πατέρα τους, τους συμβούλευσε όμως να πάνε στη Συρία, όπου ζούσε ο άγιος Αγάπιος.  Πήγαν λοιπόν οι δύο αδελφοί στον άγιο Αγάπιο και έμειναν μαζί του μέχρι την κοίμησή του. Προτού κοιμηθεί, τους ενέδυσε το μοναχικό ράσο και τους είπε ότι είδε μια νύκτα σε όραμα τον άγιο Μακάριο, ο οποίος του ανέφερε: «Δώσε εντολή στα πνευματικά σου παιδιά να έλθουν σ’ εμένα μετά την κοίμησή σου και να γίνουν δικά μου πνευματικά παιδιά». Και ο άγιος Αγάπιος συνέχισε: «Είχα την επιθυμία να δω τον άγιο Μακάριο εν σώματι, αλλά τον είδα εν πνεύματι. Μετά την κοίμησή μου θα πρέπει να πάτε σ’ αυτόν εν ειρήνη».  Ο Θεός χάρισε στους δύο αδελφούς τη δωρεά της θεραπείας των ασθενών. Η φήμη τους απλώθηκε σε όλες τις χώρες, ιδιαίτερα δε μεταξύ όσων ταξίδευαν μέσω θαλάσσης για εμπορικούς ή άλλους λόγους. Οι άγιοι έμαθαν την τέχνη να φτιάχνουν πανιά για τα πλοία. Έτσι, μπορούσαν να κερδίζουν τα χρήματα για την αυτοσυντήρησή τους και να δίνουν τα υπόλοιπα στους πτωχούς και τους ενδεείς.  Μια μέρα ένας από τους οικονόμους του πατέρα τους είδε ένα πλοίο να έχει γραμμένα στα πανιά του τα ονόματα «Μάξιμος και Δομέτιος». Ζήτησε να μάθει από τον πλοιοκτήτη σχετικά με τα ονόματα αυτά. Ο πλοιοκτήτης είπε στον οικονόμο: «Τα ονόματα αυτά είναι τα ονόματα δύο αδελφών μοναχών· έγραψα τα ονόματά τους στα πανιά του πλοίου μου ως ευλογία, ώστε να δώσει ο Θεός να προκόψουν οι δουλειές μου με την ευχή τους». Κατόπιν του περιέγραψε τους δύο αδελφούς: Ο ένας είχε πυκνή γενειάδα και ο άλλος δεν είχε καθόλου γενειάδα. Ο οικονόμος, αναγνωρίζοντάς τους, πήρε τον πλοιοκτήτη και τον έφερε ενώπιον του αυτοκράτορα. Όταν ο αυτοκράτορας βεβαιώθηκε για όσα είχε ακούσει, έστειλε τη μητέρα τους και την πριγκίπισσα αδελφή τους να τους συναντήσουν. Όταν οι δύο γυναίκες βρέθηκαν με τους δύο αγίους και τους αναγνώρισαν, άρχισαν να κλαίνε. Η μητέρα τουσ θέλησε να γυρίσουν οι δύο αδελφοί μαζί της, εκείνοι όμως αρνήθηκαν, παρηγορώντας παράλληλα την καρδιά της μητέρας τους και της αδελφής τους.  Μετά από λίγο καιρό κοιμήθηκε ο πατριάρχης Ρώμης. Τότε θυμήθηκαν τον άγιο Μάξιμο, τον οποίο θέλησαν να χειροτονήσουν πατριάρχη στη θέση του. Ακούγοντάς το ο πατέρας του, χάρηκε πολύ. Όμως, όταν τα νέα έφθασαν στον άγιο Μάξιμο και τον αδελφό του, θυμήθηκαν την εντολή του πατέρα τους αββά Αγαπίου. Έτσι, αφού μεταμφιέσθηκαν, πήραν τον δρόμο κατά μήκος της ακτής της Μεσογείου και, όταν δίψασαν, ο Θεός μετέβαλε γι’ αυτούς το αλμυρό νερό σε γλυκό. Κάποτε κουράστηκαν από το πολύ περπάτημα, με αποτέλεσμα να αιμορραγούν τα πόδια τους. Από την εξάντληση, κοιμήθηκαν σ’ έναν λόφο. Εκεί ο Θεός τούς έστειλε θεία δύναμη, η οποία τους μετέφερε στην έρημο της Σκήτης, όπου ζούσε ο άγιος Μακάριος. Οι δύο αδελφοί είπαν στον άγιο Μακάριο ότι ήθελαν να ζήσουν υπό την καθοδήγησή του. Ο άγιος Μακάριος, βλέποντας ότι είχαν βασιλική καταγωγή, θεώρησε ότι δεν θα μπορούσαν να ζήσουν στην έρημο, λόγω των σκληρών συνθηκών διαβίωσης. Εκείνοι του αποκρίθηκαν: «Εάν δεν μπορούμε να ζήσουμε εδώ, πατέρα μας, θα γυρίσουμε εκεί απ’ όπου ήλθαμε». Ύστερα απ’ αυτά, τους έμαθε πώς να πλέκουν τα φοινικόφυλλα και τους βοήθησε να στήσουν το κελλί τους. Τους είπε επίσης για κάποιον άνθρωπο που θα έπαιρνε το εργόχειρό τους για να το πουλήσει και θα τους έφερνε πίσω ψωμί.  Έζησαν κατά τον τρόπο αυτό επί τρία έτη, χωρίς να επικοινωνήσουν ποτέ με κανέναν. Πήγαιναν μόνο στην εκκλησία, για να μετέχουν αθόρυβα στα Θεία Μυστήρια. Ο άγιος Μακάριος απόρησε που δεν πήγαιναν να τον δουν όλα αυτά τα χρόνια. Προσευχήθηκε στον Θεό να του φανερώσει το μυστικό τους. Πήγε να τους επισκεφθεί στο κελί τους, και έμεινε μαζί τους τη νύκτα. Τα μεσάνυκτα ξύπνησε, όπως συνήθιζε, για να προσευχηθεί, οπότε είδε τους δύο αγίους να προσεύχονται, μια ακτίνα φωτός να ανεβαίνει από το στόμα τους στον ουρανό, τα πονηρά πνεύματα να τους περιτριγυρίζουν σαν τις μύγες, και άγγελο Κυρίου να στέκεται με πύρινη ρομφαία και να τους προστατεύει. Την επομένη, ο άγιος Μακάριος τους ενέδυσε το ιερό μοναχικό σχήμα και τους ζήτησε να προσεύχονται γι’ αυτόν. Χωρίς να μιλήσουν, του έβαλαν βαθειά μετάνοια.  Όταν ολοκλήρωσαν την επίγεια πορεία τους και ο Κύριος θέλησε να τους πάρει από τις θλίψεις του μάταιου τούτου κόσμου, ο άγιος Μάξιμος αρρώστησε και έστειλε μήνυμα στον άγιο Μακάριο να έλθει. Όταν έφθασε ο άγιος Μακάριος, βρήκε τον άγιο Μαξιμο να είναι άρρωστος με πυρετό και τον παρηγόρησε. Ο άγιος Μακάριος είδε χορό προφητών και αγίων, συμπεριλαμβανομένου του αγίου Ιωάννου του Βαπτιστού και του αυτοκράτορα Κωνσταντίνου, να περιστοιχίζει τον άγιο μέχρι που παρέδωσε το αγνό του πνεύμα με οσιότητα και τιμή. Τότε ο άγιος Μακάριος έκλαψε και είπε: «Ευλογημένος είσαι, Μάξιμε».  Ο άγιος Δομέτιος, ο αδελφός του αγίου Μαξίμου, έκλαψε πικρά, και ζήτησε από τον άγιο Μακάριο να προσευχηθεί εξ ονόματός του στον Κύριο Χριστό για να πάρει κι εκείνον, ώστε να είναι μαζί με τον αδελφό του. Μετά από τρεις ημέρες αρρώστησε και ο ίδιος και, όταν ο άγιος Μακάριος το έμαθε εν πνεύματι, πήγε να τον επισκεφθεί. Στον δρόμο είδε τον χορό των αγίων που είχε πάρει την ψυχή του αγίου Μάξιμου να παίρνει και την ψυχή του αγίου Δομετίου και να την ανυψώνει προς τον ουρανό. Όταν έφθασε στο κελλί, ο άγιος Μακάριος βρήκε τον άγιο Δομέτιο να έχει αναχωρήσει από τον μάταιο τούτο κόσμο. Τότε, τοποθέτησε το σώμα του μαζί με το σώμα του αδελφού του, αγίου Μαξίμου, του οποίου η κοίμηση έλαβε χώρα τη δεκάτη τετάρτη του αυτού μηνός. Ο άγιος Μακάριος έδωσε εντολή να λάβει η μονή εκείνη το όνομά τους. Η μονή αυτή είναι γνωστή μέχρι σήμερα με το όνομα Ελ-Μπαραμούς.  Οι προσευχές τους ας είναι μαζί μας. Aμήν.</p>

    <p>2) Την αυτή ημέρα κατά το έτος 1826 μ.Χ. κοιμήθηκε ο αββάς Ιωσήφ, ο μέγας λόγιος και τετιμημένος πατέρας, επίσκοπος Γίργα και Εχμιέμ. Ο άγιος Ιωσήφ, γνωστός και με το όνομα Ελ-Αμπά, γεννήθηκε στην πόλη Νεχιλά της Άνω Αιγύπτου από γονείς εύπορους, οι οποίοι ήταν φιλεύσπλαχνοι προς τους πτωχούς και τους ενδεείς. Όταν ο αββάς Ιωσήφ ήταν εικοσιπέντε ετών, οι γονείς του θέλησαν να παντρευθεί, εκείνος όμως αρνήθηκε. Λόγω της κλίσης του προς τον μοναχικό βίο, πήγε στο μετόχι της μονής του αγίου Αντωνίου στην πόλη Μπόας, όπου έμεινε για κάποιο χρονικό διάστημα, κατά τη διάρκεια του οποίου φανερώθηκαν η ταπείνωση και η ευσέβειά του. Αυτό έπεισε τον ηγούμενο να τον στείλει στη μονή. Όταν έφθασε εκεί, οι μοναχοί τον υποδέχθηκαν με χαρά, καθώς είχαν ακούσει για τις αρετές του και τη γνώση που είχε πάνω στην Αγία Γραφή. Λίγο μετά τον ενέδυσαν το μοναχικό σχήμα.  Όταν η φήμη του πατέρα αυτού έφθασε στον πάπα Ιωάννη, εκατοστό έβδομο πατριάρχη Αλεξανδρείας, εκείνος τον κάλεσε και τον κράτησε κοντά του. Αφού ο πάπας επιβεβαίωσε όσα είχε ακούσει σχετικά με τον αββά Ιωσήφ για τη δικαιοσύνη και την ευρυμάθειά του, έκανε σύσκεψη με τους επισκόπους, στην οποία συμφώνησαν να τον χειροτονήσουν επίσκοπο Γίργα και Εχμιέμ. Ο αββάς Ιωσήφ απέφυγε να αποδεχθεί την τιμή αυτή λόγω των ευθυνών που αυτή συνεπαγόταν· εντούτοις, χειροτονήθηκε παρά τη θέλησή του.  Όταν έφθασε στην επισκοπή του, ο αββάς Ιωσήφ βρήκε πολλούς αιρετικούς να έχουν αναμειχθεί με το ποίμνιό του. Τότε έκτισε έναν ναό και κατέβαλε μεγάλη προσπάθεια να συγκεντρώσει το ποίμνιό του, να το κατηχήσει, να επαναφέρει τους απολωλότες, και να οδηγήσει πολλούς αιρετικούς στην ορθή πίστη. Συνέγραψε πολλά άρθρα σχετικά με την ενανθρώπιση του Κυρίου Χριστού και αποσαφήνισε αρκετά δύσκολα ζητήματα και χωρία της Αγίας Γραφής. Ακόμη παρότρυνε τον λαό του να εγκαταλείψει όλες τις κακές συνήθειες που λάμβαναν χώρα είτε εντός είτε εκτός ναού. Πέτυχε την κατάπαυση των ερίδων και των σχισμάτων που προκαλούσαν όσοι εναντιώνονταν στην αλήθεια. Ήταν φιλεύσπλαχνος προς τους πτωχούς, και δεν έκρινε ποτέ κανέναν από την εξωτερική του εμφάνιση. Ήταν δίκαιος στις κρίσεις του, ποτέ δεν μερολήπτησε και δεν δωροδοκήθηκε. Όσα χρήματα είχε τα άφησε στους αδελφούς μοναχούς στις μονές. Δεν είχε στην κατοχή του τίποτε εκτός από τα ρούχα που φορούσε και τα εντελώς απαραίτητα για την ικανοποίηση των βασικών του αναγκών. Ποτέ δεν βγήκε από το στόμα του κάτι άλλο εκτός από την αλήθεια, και ποτέ δεν φοβήθηκε τους δυνατούς της γης. Τέλος, ποίμανε το ποίμνιό του κατά τον καλύτερο δυνατό τρόπο.  Όταν ο Θεός θέλησε να τον πάρει από τον μάταιο τούτο κόσμο, ο αββάς Ιωσήφ αρρώστησε για μικρό χρονικό διάστημα. Όσο ήταν άρρωστος, έμεινε για λίγο στο κτίριο της επισκοπής του και έπειτα στο καλλί του πάπα αββά Πέτρου, εκατοστού ενάτου πατριάρχου. Μετά πήγε στη μονή του στην έρημο. Οι μοναχοί χάρηκαν πολύ που τον είδαν. Η ευλογημένη του ζωή έλαβε τέλος εκεί, και παρέδωσε το αγνό πνεύμα του στα χέρια του Κυρίου, ο Οποίος τον αγαπούσε. Έζησε ενενήντα ένα έτη, εκ των οποίων εικοσιπέντε πριν γίνει μοναχός, τριανταένα ως μοναχός, και τριανταπέντε ως επίσκοπος.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα δεκάτη ογδόη του μηνός Τόμπα</p>

    <p>1) Η κοίμηση του αγίου Ιακώβου, επισκόπου Νισίβεως.</p>

    <p>1) Την ημέρα αυτή κατά το έτος 338 μ.Χ. κοιμήθηκε ο άγιος Ιάκωβος, επίσκοπος Νισίβεως, ο οποίος γεννήθηκε στην ίδια πόλη, όπου και μεγάλωσε. Ήταν συριακής καταγωγής.  Από τη πρώτη του ήδη νεότητα επέλεξε τον μοναχικό βίο. Φορούσε τρίχινο σάκκο, για να τον προστατεύει από τη ζέστη το καλοκαίρι και από το κρύο τον χειμώνα. Η τροφή του αποτελείτο από τη βλάστηση της γης, και έπινε μόνο νερό. Γι’ αυτό ήταν πολύ λεπτός, η ψυχή του όμως ήταν γεμάτη φως και πλήρης χάριτος. Αξιώθηκε να λάβει το χάρισμα της προφητείας και της τέλεσης θαυμάτων. Ακόμη μπορούσε να προβλέπει το μέλλον, και συμβούλευε τους ανθρώπους σχετικά με αυτό που θα τους συνέβαινε, προτού αυτό συμβεί.  Τα θαύματά του είναι πολλά στον αριθμό. Μια μέρα είδε μερικές επιπόλαιες γυναίκες να αστεΐζονται χωρίς ντροπή κοντά σε μια πηγή και να έχουν αφήσει λυτά τα μαλλιά τους για να κάνουν μπάνιο. Τότε, αφού προσευχήθηκε στον Θεό, η πηγή ξεράθηκε και τα μαλλιά των γυναικών έγιναν λευκά. Όταν οι γυναίκες τού ζήτησαν συγγνώμη και μετανόησαν για ό,τι είχαν κάνει, προσευχήθηκε στον Θεό και το νερό επανήλθε στην πηγή, τα μαλλιά τους όμως παρέμειναν λευκά.  Ένα άλλο θαύμα έλαβε χώρα όταν περνούσε δίπλα από κάποιους οι οποίοι είχαν ξαπλώσει έναν άνθρωπο στο έδαφος και τον είχαν σκεπάσει σαν να ήταν νεκρός. Τότε ζήτησαν από τον άγιο χρήματα για να τον θάψουν. Όταν γύρισαν πίσω στον άνθρωπο, τον βρήκαν νεκρό. Τότε επέστρεψαν στον άγιο μετανοημένοι γι’ αυτό που είχαν κάνει. Ο άγιος Ιάκωβος προσευχήθηκε στον Θεό, και αμέσως ο νεκρός επανήλθε στη ζωή.  Όταν οι αρετές του έγιναν ευρέως γνωστές, εξελέγη επίσκοπος Νισίβεως. Ποίμανε το ποίμνιο του Χριστού άψογα, και προστάτευσε τον λαό του από τους λύκους του αρειανισμού. Ήταν ένας από τους επισκόπους που συμμετείχαν στην Πρώτη Οικουμενική Σύνοδο το 325 μ.Χ. και συμφώνησε στον αναθεματισμό και την εξορία του Αρείου.  Όταν ο Πέρσης βασιλιάς Σαπούρ ήλθε και περικύκλωσε με τον στρατό του τη Νίσιβη, ο Θεός, απαντώντας σε προσευχή του αγίου Ιακώβου, έστειλε σμήνη από κουνούπια και σφήκες επάνω στα άλογα και τους ελέφαντες του στρατού του, με αποτέλεσμα να προκληθεί τεράστιος πανικός και να τραπούν τα ζώα σε φυγή. Ο Πέρσης βασιλιάς έφυγε τρομοκρατημένος με τον στρατό του, λύνοντας την πολιορκία.  Όταν ο άγιος ολοκλήρωσε επιτυχώς την επίγεια πορεία του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη ενάτη του μηνός Τόμπα</p>

    <p>1) Η εύρεση των λειψάνων των αγίων Αμπαχόρ και Μπισούρα, και της μητέρας τους Αμπίρας.</p>

    <p>1) Την ημέρα αυτή η Εκκλησία εορτάζει την ανάμνηση της ευρέσεως των λειψάνων των αγίων Αμπαχόρ και Μπισούρα, και της μητέρας τους Αμπίρας.  Ήταν από την πόλη Σαμπάς, κοντά στην Ντεσούκ της Αιγύπτου. Μαρτύρησαν επί ειδωλολατρίας, και τα σώματά τους ετάφησαν στον ναό της πόλης τους.  Όταν οι Ευρωπαίοι εισέβαλαν στην Αίγυπτο κατά τη διάρκεια των Σταυροφοριών το 1248 μ.Χ., πήραν υπό τον έλεγχό τους την πόλη Νταμιέττα και όλες τις γειτονικές πόλεις. Ο Ελ-Καμίλ, βασιλέας της Αιγύπτου εκείνο τον καιρό, εξεστράτευσε κατά των εισβολέων. Καθ’ οδόν κατέστρεψε πολλούς ναούς, μεταξύ των οποίων ήταν και ο ναός της πόλης Σαμπάς, όπου φυλάσσονταν τα λείψανα των αγίων. Ένας στρατιώτης άνοιξε τη λάρνακα των αγίων, με την ελπίδα να βρει κάτι που να έχει αξία· αντ’ αυτού, βρήκε αυτόν τον ανεκτίμητο θησαυρό, που γι’ αυτόν δεν είχε καμμία αξία. Αφού πέταξε τα λείψανα δίπλα στον εξωτερικό τοίχο του ναού, πήρε τη λάρνακα και την πούλησε. Ο μακρόθυμος Θεός έδειξε μεγάλη υπομονή για τον στρατιώτη αυτό, μέχρι που ο στρατιώτης γύρισε στο στρατόπεδό του: Ήταν ο πρώτος που φονεύθηκε, όπως είπαν οι συνάδελφοί του όταν επέστρεψαν.  Τα πολύτιμα αυτά λείψανα τα βρήκε πεταμένα μια πρεσβυτέρα. Τα πήρε με χαρά, και, λόγω του φόβου της, μπήκε στον ναό, τα έκρυψε σε μια γωνία και τα σκέπασε με κομμάτια από τούβλα.  Τα λείψανα έμειναν κρυμμένα επί είκοσι έτη, διότι η γυναίκα είχε ξεχάσει τα πάντα γι’ αυτά. Όμως, ο Θεός θέλησε να φέρει στο φως τα λείψανα, προς ωφέλειαν των πιστών. Το θυμήθηκε λοιπόν η γυναίκα και το έκανε γνωστό στους πιστούς. Ήλθαν οι ιερείς και τα έφεραν με προσευχές και δοξολογίες προς τον Θεό. Έπειτα τα τοποθέτησαν σε καινούργια λάρνακα εντός του ναού. Ο επίσκοπος της επισκοπής αυτής αββάς Γαβριήλ όρισε να είναι η ημέρα εκείνη ημέρα εορτής και μνήμης, καθώς και να καταχωρισθούν τα ονόματα των αγίων αυτών στο εορτολόγιο της Εκκλησίας.  Πολλά σημεία και θαύματα τέλεσε ο Θεός διά των λειψάνων αυτών. Ένα από τα θαύματα αυτά έχει να κάνει με την κόρη μιας πιστής γυναίκας. Η κόρη έχασε την όρασή της, και μαζί κάθε ελπίδα θεραπείας. Ζήτησε την πρεσβεία των αγίων αυτών διά των τιμίων λειψάνων τους και αμέσως θεραπεύθηκε και επανήλθε η όρασή της. Δόξασε τον Κύριο Χριστό, ο Οποίος περιβάλλει τους δούλους Του με αυτές τις μεγάλες τιμές.  Οι προσευχές των αγίων αυτών ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα εικοστή του μηνός Τόμπα</p>

    <p>1) Η κοίμηση του αγίου Προχόρου, ενός εκ των εβδομήκοντα αποστόλων.  2) Μνήμη του καθαγιασμού του ναού του αγίου Ιωάννου της Χρυσής Βίβλου και της ανακομιδής των λειψάνων του στον ναό του, και μνήμη του μαρτυρίου του αββά Μπενά και του αββά Κλωγκ του πρεσβυτέρου.</p>

    <p>1) Την ημέρα αυτή κοιμήθηκε ο άγιος Πρόχορος, ένας εκ των εβδομήκοντα αποστόλων, τους οποίους κάλεσε ο Κύριος, τους απέστειλε να κηρύξουν το όνομά Του, και τους έδωσε το χάρισμα να θεραπεύουν τους ασθενείς και να εκβάλλουν τα πονηρά πνεύματα. Ο άγιος Πρόχορος ήταν μαζί με τους μαθητές στο υπερώο κατά την ημέρα της Πεντηκοστής, κατά την οποία γέμισε από τη Χάρη του Αγίου Πνεύματος, του Παρακλήτου. Οι απόστολοι τον επέλεξαν ως έναν εκ των επτά διακόνων, οι οποίοι γέμισαν από το Άγιο Πνεύμα και από σοφία (Πράξεις 6:5).  Ο άγιος Πρόχορος ακολούθησε τον άγιο Ιωάννη τον Θεολόγο και πήγε μαζί του σε πολλές πόλεις. Ο άγιος Ιωάννης τον χειροτόνησε επίσκοπο Νικομηδείας της Βιθυνίας. Κήρυξε το όνομα του Κυρίου Χριστού και έφερε πολλούς Έλληνες στην πίστη, τους βάπτισε, και τους δίδαξε να τηρούν τις εντολές του Κυρίου. Αφού τους έκτισε έναν ναό και χειροτόνησε ιερείς και διακόνους, πήγε στις γύρω πόλεις. Κήρυξε και εκεί και βάπτισε πολλούς κατοίκους τους, όπως επίσης κήρυξε και βάπτισε πολλούς Εβραίους. Υπέμεινε πολλές θλίψεις και δυσκολίες, επειδή κήρυττε το όνομα του Χριστού.  Όταν ολοκλήρωσε την επίγεια πορεία του, κοιμήθηκε σε προχωρημένη ηλικία, απολαμβάνοντας την αιώνια μακαριότητα.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα εορτάζεται η μνήμη του καθαγιασμού του ναού του αγίου Ιωάννου Ελ-Κούτσι στη Ρώμη και της ανακομιδής των λειψάνων του στον ναό του. Είναι γνωστός ως άγιος Ιωάννης της Χρυσής Βίβλου.  Την αυτή ημέρα τελείται η μνήμη του μαρτυρίου του αγίου αββά Μπενά και του αγίου αββά Κλωγκ του πρεσβυτέρου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>







    <p>Ημέρα εικοστή πρώτη του μηνός Τόμπα</p>

    <p>1) Η κοίμηση της Δεσποίνης ημών Παρθένου Μαρίας, της Θεοτόκου.  2) Η κοίμηση της αγίας Ιλαρίας, κόρης του αυτοκράτορα Ζήνωνος.  3) Η κοίμηση του αγίου Γρηγηρίου Νύσσης, αδελφού του Μεγάλου Βασιλείου.</p>

    <p>1) Την ημέρα αυτή κοιμήθηκε η πανάχραντος Δέσποινά μας Παρθένος Μαρία, η Θεοτόκος. Καθώς η Παρθένος Μαρία προσευχόταν αδιαλείπτως στον Πανάγιο Τάφο, το Άγιο Πνεύμα την πληροφόρησε ότι επρόκειτο να αναχωρήσει από τον μάταιο τούτο κόσμο. Όταν πια πλησίαζε ο χρόνος της αναχώρησής της, πήγαν κοντά της οι γυναίκες που τηρούσαν παρθενία στο Όρος των Ελαιών, μαζί με όσους αποστόλους ήταν εν ζωή, και στάθηκαν όλοι γύρω από το κρεββάτι της. Ο Κύριος Ιησούς Χριστός, στον Οποίο ανήκει η δόξα, ήλθε κοντά της με χιλιάδες και μυριάδες αγγελικές δυνάμεις, την παρηγόρησε και της είπε για την αιώνια χαρά που είχε ετοιμασθεί γι’ αυτήν, και η Θεοτόκος αγαλλίασε. Κατόπιν οι απόστολοι και οι παρθένοι τής ζήτησαν να τους ευλογήσει. Εκείνη άπλωσε το χέρι της και τους ευλόγησε όλους. Αμέσως μετά παρέδωσε το πάναγνο πνεύμα της στα χέρια του υιού της και Θεού, ο Οποίος το ανέπαυσε στις ουράνιες μονές.  Οι απόστολοι ετοίμασαν το σώμα της κατά τον αρμόζοντα τρόπο και το πήγαν στη Γεθσημανή. Στον δρόμο, μερικοί Εβραίοι τούς εμπόδιζαν, προσπαθώντας να τους αποτρέψουν από τον ενταφιασμό του σώματος. Ένας από αυτούς πήρε τη λάρνακα στα χέρια του· αμέσως τα χέρια του χωρίσθηκαν από το σώμα και έμειναν κολλημένα πάνω στη λάρνακα. Τότε μετανόησε για την κακή του πράξη και έκλαψε πικρά. Με τις ικεσίες των αγίων αποστόλων, τα χέρια του προσαρτήθηκαν και πάλι στο σώμα του, και ο άνθρωπος εκείνος πίστευσε στον Κύριο Χριστό. Όταν μετά έβαλαν το σώμα στον τάφο, ο Κύριος το έκρυψε από αυτούς.  Ο απόστολος Θωμάς απουσίαζε κατά την κοίμηση της Παρθένου Μαρίας. Καθώς θέλησε να βρεθεί και αυτός στα Ιεροσόλυμα, ένα σύννεφο τον έφερε εκεί. Στον δρόμο, είδε να κρατούν άγγελοι το πάναγνο σώμα της Παρθένου Μαρίας και να ανέρχονται με αυτό στον ουρανό. Ένας από τους αγγέλους τού είπε: «Σπεύσε να ασπασθείς το πανάχραντο σώμα της Παρθένου Μαρίας», όπως κι έκανε.  Όταν ο απόστολος Θωμάς έφθασε εκεί που βρίσκονταν οι απόστολοι, του είπαν για την κοίμηση της Παρθένου Μαρίας, και εκείνος τους είπε: «Γνωρίζετε τη στάση μου κατά την Ανάσταση του Κυρίου Χριστού· δεν θα πιστεύσω λοιπόν αν δεν δω το σώμα της». Έτσι, πήγαν μαζί του στον τάφο, και έβγαλαν το κάλυμμα από τη λάρνακα, αλλά δεν βρήκαν το σώμα. Όλοι σάστισαν και εξεπλάγησαν. Ο απόστολος Θωμάς τούς είπε πώς είδε το ιερό σκήνωμα και αγγέλους να ανέρχονται κρατώντας το. Κατόπιν άκουσαν το Άγιο Πνεύμα να τους πληροφορεί: «Ο Κύριος δεν ήθελε να αφήσει το σώμα της στη γη». Ο Κύριος είχε υποσχεθεί στους αγνούς αποστόλους Του να τους αφήσει να τη δουν ένσαρκη μία ακόμη φορά. Περίμεναν λοιπόν την εκπλήρωση αυτής της υπόσχεσης, έως τη δεκάτη έκτη ημέρα του μηνός Μέσρα, οπότε εκπληρώθηκε η υπόσχεση και την είδαν.  Τα έτη της Παρθένου Μαρίας στη γη ήταν εξήντα. Ήταν δώδεκα ετών όταν άφησε τον ναό. Έμεινε τριαντατέσσερα έτη στο σπίτι του Ιωσήφ, μέχρι την Ανάληψη του Κυρίου, και δεκατέσσερα έτη με τον άγιο Ιωάννη τον ευαγγελιστή, σύμφωνα με την εντολή του Κυρίου, ο Οποίος της είχε πει όταν ήταν επάνω στον σταυρό: «Ιδού, ο γιος σου», και στον άγιο Ιωάννη: «Ιδού η μητέρα σου».  Οι πρεσβείες και η ευλογία της ας είναι μαζί μας. Αμήν.</p>

    <p>2) Την αυτή ημέρα κοιμήθηκε η αγία Ιλαρία, κόρη του αυτοκράτορα Ζήνωνος. Ο αυτοκράτορας Ζήνων ήταν ορθόδοξος πιστός και αγαπούσε την Εκκλησία. Είχε μόνο δύο κόρες, την Ιλαρία και την αδελφή της Θεοπίστη.  Ο πατέρας τους μεγάλωσε τις κόρες του διδάσκοντάς τες τις βασικές αρχές της ορθοδόξου πίστεως. Η Ιλαρία αγάπησε από μικρή τον μονήρη βίο και σκεπτόταν τη μοναχική ζωή. Όταν ήταν δεκαοκτώ ετών, άφησε την αυτοκρατορική αυλή του πατέρα της και πήγε στην Αίγυπτο μεταμφιεσμένη σε άνδρα.  Πήγε στην έρημο του αγίου Μακαρίου, όπου συνάντησε έναν άγιο αββά ονόματι Παμβώ, στον οποίο είπε για την επιθυμία της να γίνει μοναχός. Πράγματι εκάρη μοναχός με το όνομα Ιλαρίων. Τρία έτη αργότερα, ο αββάς Παμβώ ανακάλυψε ότι ο μοναχός Ιλαρίων ήταν η Ιλαρία, κόρη του αυτοκράτορα Ζήνωνος. Ο αββάς Παμβώ τήρησε το μυστικό της. Της όρισε να μένει σε ένα σπήλαιο, και την επισκεπτόταν από καιρού εις καιρόν. Η αγία έμεινε εκεί για δεκαπέντε έτη.  Καθώς δεν άφηνε γένεια, οι μοναχοί τη θεώρησαν ευνούχο και την αποκαλούσαν «Ιλαρίων ο ευνούχος».  Εν τω μεταξύ, η αδελφή της Θεοπίστη έγινε κατοικητήριο πονηρού πνεύματος, και ο πατέρας της ξόδεψε γι’ αυτήν πάρα πολλά χρήματα, πλην όμως ματαίως. Οι άνθρωποι της αυλής του τον συμβούλευσαν να τη στείλουν στους γέροντες της Σκήτης, λόγω του ότι η φήμη της αγιότητάς τους είχε διαδοθεί σε όλες τις ρωμαϊκές επαρχίες. Ο αυτοκράτορας την έστειλε μαζί με έναν αυτοκρατορικό αξιωματούχο και με τη συνοδεία πολλών στρατιωτών και αρκετών δούλων. Ακόμη έστειλε με τον αξιωματούχο μια επιστολή προς τους γέροντες της ερήμου με την οποία τους μιλούσε για τον πόνο και τη θλίψη του. Τους έλεγε επίσης ότι ο Θεός τού είχε δώσει δύο κόρες: μία που είχε φύγει χωρίς να γυρίσει, και δεν γνώριζε πού ήταν, και μια άλλη που κατεχόταν από πονηρό πνεύμα, το οποίο τη βασάνιζε συχνά. Τους ζητούσε λοιπόν να προσεύχονται γι’ αυτήν, ώστε ο Κύριος να τη θεραπεύσει από αυτό που την ταλαιπωρούσε· έτσι, θα ήταν γι’ αυτόν μια παρηγοριά στη θέση της κόρης που είχε εξαφανισθεί.  Όταν η πριγκίπισσα έφθασε στην έρημο της Σκήτης μαζί με τη συνοδεία της και οι γέροντες ανέγνωσαν την επιστολή του αυτοκράτορα, προσευχήθηκαν γι’ αυτήν επί πολλές ημέρες, χωρίς όμως αυτή να θεραπευθεί. Τελικά οι πατέρες αποφάσισαν ότι ο άγιος Ιλαρίων ο ευνούχος (δηλαδή η Ιλαρία, η αδελφή της) θα έπρεπε να την πάρει κοντά του και να προσευχηθεί για τη θεραπεία της. Η αγία Ιλαρία αρνήθηκε, αλλά οι γέροντες την υποχρέωσαν να την πάρει. Η αγία Ιλαρία γνώριζε ότι επρόκειτο για την αδελφή της, η αδελφή της όμως δεν την αναγνώρισε.  Η αγία Ιλαρία αγκάλιασε και ασπάσθηκε την αδελφή της πολλές φορές. Μετά βγήκε έξω από το κελί της και έκλαψε πολύ. Λίγες μέρες αργότερα, η Θεοπίστη θεραπεύθηκε από την ασθένειά της. Η αγία Ιλαρία την πήρε και την πήγε στους γέροντες, στους οποίους είπε: «Διά των ευχών σας, ο Θεός τής χάρισε τη θεραπεία». Μετά απ’ αυτό, οι γέροντες έστειλαν τη Θεοπίστη πίσω στον πατέρα της εν ειρήνη.  Όταν η Θεοπίστη επέστρεψε στον πατέρα της, ο ίδιος και όλοι όσοι ήταν στο παλάτι χάρηκαν που επέστρεψε με ασφάλεια, και ανέπεμψε πολλές ευχαριστίες προς τον Κύριο Χριστό. Στη συνέχεια, ο πατέρας της τη ρώτησε για την παραμονή της στη Σκήτη και εκείνη είπε ότι ο άγιος Ιλάριος ο ευνούχος, ο οποίος τη θεράπευσε με τις προσευχές του, την αγκάλιασε και την ασπάσθηκε πολλές φορές. Όταν ο αυτοκράτορας το άκουσε αυτό, άρχισε να αμφιβάλλει για τον μοναχό αυτό. Έστειλε λοιπόν ανθρώπους του στους γέροντες για να τους ζητήσει να του στείλουν τον άγιο Ιλάριο, που θεράπευσε την κόρη του, ώστε να λάβει τις ευλογίες του. Όταν οι γέροντες «του» είπαν να πάει στον αυτοκράτορα, «εκείνος» έκλαψε πικρά ενώπιόν τους, παρακαλώντας τους θερμά να «τον» απαλλάξουν από το ταξίδι αυτό. Εκείνοι «του» είπαν ότι ο αυτοκράτορας ήταν δίκαιος άνθρωπος, που αγαπούσε την αγία Εκκλησία, και ότι δεν άρμοζε να απειθήσει σ’ αυτόν, σύμφωνα με την Αγία Γραφή.  Μετά από μεγάλη προσπάθεια, η αγία Ιλαρία πήγε στον αυτοκράτορα, ο οποίος χαιρέτισε «τον ίδιο» και όλους εκείνους που ήταν μαζί «του». Κατόπιν είχε προσωπική συνάντηση με την Ιλαρία, παρούσης και της αυτοκράτειρας. «Τον» ρώτησαν: «Πώς εσύ, ‘‘ένας άγιος άνθρωπος’’, αγκάλιασες και ασπάσθηκες την πριγκίπισσα;». Η αγία Ιλαρία τους ζήτησε να φέρουν την Αγία Γραφή και να «του» υποσχεθούν ότι δεν θα «τον» εμποδίσουν να επιστρέψει στην έρημο μετά την απάντηση που θα δώσει στην ερώτησή τους. Έφεραν λοιπόν την Αγία Γραφή και «του» υποσχέθηκαν να κάνουν ό,τι ζήτησε. Κατόπιν τους έκανε γνωστό «ποιος» ήταν, λέγοντας: «Είμαι η κόρη σας Ιλαρία», και τους είπε όλα όσα του είχαν συμβεί. Οι γονείς της άρχισαν να κλαίνε και να φωνάζουν, κάνοντας όλους του ανθρώπους του παλατιού να είναι σε σύγχυση.  Η αγία Ιλαρία έμεινε κοντά τους τρεις μήνες. Ύστερα θέλησε να επιστρέψει στην έρημο, και, όταν οι γονείς της αρνήθηκαν, τους θύμισε τον όρκο τους. Μετά απ’ αυτό, ο αυτοκράτορας έγραψε στον διοικητή της Αιγύπτου, ζητώντας του να στέλνει κάθε χρόνο μεγάλη ποσότητα σταριού και λαδιού και όλα τα απαραίτητα στους μοναχούς της ερήμου, για να έχουν να περνούν όλη τη χρονιά. Ακόμη ο αυτοκράτορας θεώρησε σωστό να κτισθούν για τους μοναχούς πολλά κελιά. Επίσης, έκτισε ένα όμορφο ανάκτορο στη μονή του αγίου Μακαρίου. Από τότε και μετά, ο αριθμός των μοναχών της ερήμου αυξήθηκε.  Η αγία Ιλαρία έζησε πέντε έτη μετά την επιστροφή της στην έρημο. Μετά κοιμήθηκε εν ειρήνη. Κανείς δεν γνώριζε ότι ήταν γυναίκα, παρά μόνο μετά τον θάνατό της.  Οι προσευχές της ας είναι μαζί μας. Αμήν.</p>

    <p>3) Την αυτή ημέρα κατά το έτος 396 μ.Χ. κοιμήθηκε ο άγιος Γρηγόριος Νύσσης, αδελφός του Μεγάλου Βασιλείου. Ο μεγάλος αυτός πατέρας της Εκκλησίας ήταν ενάρετος, όπως και τα αδέλφια του. Ήταν άριστος κάτοχος της ρητορικής τέχνης και της ελληνικής γλώσσας. Ήταν επίσης ένθερμος υποστηρικτής της ορθοδόξου πίστεως.  Όταν έγιναν γνωστές οι καλές αυτές του ιδιότητες, εξελέγη παρά τη θέλησή του επίσκοπος Νύσσης. Το ποίμνιο του Χριστού που του εμπιστεύθηκαν το ποίμανε κατά τον πλέον καλύτερο τρόπο. Με τις ομιλίες και τα κηρύγματά του φώτισε τις ψυχές των ανθρώπων. Ακόμη συνέγραψε την ερμηνεία πολλών βιβλίων της Αγίας Γραφής. Επί των ημερών του αυτοκράτορα Ουάλεντος εξορίσθηκε, αλλά με διαταγή του αυτοκράτορα Θεοδοσίου του Μεγάλου επέστρεψε στη Νύσσα κατά το 378 μ.Χ.  Όταν οι εκατόν πενήντα πατέρες της Δευτέρας Οικουμενικής Συνόδου συναθροίσθηκαν στην Κωνσταντινούπολη κατά το 381 μ.Χ., λόγω της αιρέσεως του αρχιεπισκόπου Κωνσταντινουπόλεως Μακεδονίου, ο άγιος Γρηγόριος ήταν ένας από τους παρισταμένους πατέρες, ύστερα από διαταγή του αυτοκράτορα Θεοδοσίου. Ο άγιος Γρηγόριος ανάγκασε τους Σαβέλλιο, Μακεδόνιο και Απολλινάριο να σιωπήσουν, αντιμετωπίζοντας τις αιρετικές τους απόψεις και εκθέτοντας την πλάνη των αιρέσεών τους.  Λέγεται ότι ο άγιος Γρηγόριος, όταν τελούσε τη Θεία Λειτουργία, έβλεπε στο θυσιαστήριο τα Χερουβίμ.  Μετά από τριαντατρία έτη ως επίσκοπος Νύσσης, ο άγιος Γρηγόριος αρρώστησε, λόγω του αυστηρού ασκητικού του βίου, και ο αδελφός του Μέγας Βασίλειος πήγε να τον επισκεφθεί. Ο άγιος Γρηγόριος υποδέχθηκε τον αδελφό του με μεγάλη χαρά. Αργότερα, μια μέρα που επρόκειτο ο άγιος Γρηγόριος να τελέσει τη Θεία Λειτουργία, έπεσε σε έκσταση, κατά την οποία του εμφανίσθηκε η Παρθένος Μαρία και του είπε: «Σήμερα θα έλθεις σ’ εμάς». Την ίδια μέρα κοιμήθηκε. Ο αδελφός του Μέγας Βασίλειος προσευχήθηκε γι’ αυτόν, και ο άγιος Γρηγόριος ετάφη με μεγάλες τιμές.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή δευτέρα του μηνός Τόμπα</p>

    <p>1) Η κοίμηση του αγίου Αντωνίου του Μεγάλου.</p>

    <p>1) Την ημέρα αυτή κατά το έτος 355 μ.Χ. κοιμήθηκε ο άγιος Αντώνιος ο Μέγας, ο αστήρ της ερήμου και πατέρας όλων των μοναχών.  Ο δίκαιος αυτός άνδρας γεννήθηκε κατά το έτος 251 μ.Χ. στην πόλη Κιμν Ελ-Αρούζ, από γονείς εύπορους, οι οποίοι αγαπούσαν την Εκκλησία και τους πτωχούς, και ανέθρεψαν τον άγιο Αντώνιο με φόβο Κυρίου. Σε ηλικία είκοσι ετών οι γονείς του κοιμήθηκαν, οπότε ο άγιος Αντώνιος έπρεπε να φροντίζει την αδελφή του. Μια φορά, εισερχόμενος στην εκκλησία, άκουσε τους εξής λόγους του Κυρίου Χριστού, που υπάρχουν στο Ευαγγέλιο: «Εάν θέλεις να είσαι τέλειος, πήγαινε και πούλησε τα υπάρχοντά σου και δώσε τα χρήματα στους πτωχούς· τότε θα έχεις θησαυρό στους ουρανούς. Μετά, έλα και ακολούθησέ με» (Ματθαίος 19:21).  Επιστρέφοντας στο σπίτι του, ο άγιος αποφάσισε να εφαρμόσει αυτή την εντολή, θεωρώντας ότι απευθύνεται στον ίδιο προσωπικά. Μοίρασε τον πλούτο του στους πτωχούς και τους ενδεείς, και φρόντισε να μείνει η αδελφή του μαζί με κάποιες παρθένους.  Εκείνο τον καιρό δεν είχε καθιερωθεί ακόμη ο μοναχισμός. Όσοι πιστοί ήθελαν να ζήσουν μονήρη βίο πήγαιναν και έμεναν στα περίχωρα των πόλεων. Το ίδιο έκανε και ο άγιος Αντώνιος, ο οποίος ζούσε μόνος, λατρεύοντας τον Θεό και ζώντας βίο ασκητικό. Ο διάβολος τον πολεμούσε με θλίψεις που προκαλούνταν από ακηδία, ανία και φαντασίες γυναικών· όμως, υπερνίκησε τα τεχνάσματα του πονηρού, με τη δύναμη του Κυρίου Χριστού. Αργότερα πήγε σε κάποιο μνήμα και έμενε μέσα σ’ αυτό, ενώ κάποιοι φίλοι του συνήθιζαν να του φέρνουν τροφή. Βλέποντας ο διάβολος τον ασκητικό του βίο και την ένταση της ασκήσεώς του, τον φθόνησε και του επετέθη κτυπώντας τον ανελέητα και αφήνοντάς τον μετά αναίσθητο. Όταν οι φίλοι του ήλθαν να τον δουν και τον βρήκαν σ’ αυτή την κατάσταση, τον πήγαν στην εκκλησία. Αργότερα, που ανέλαβε κάπως τις δυνάμεις του, επέστρεψε στον ίδιο τόπο. Ο διάβολος συνέχισε να πολεμά τον άγιο Αντώνιο, μόνο που αυτή τη φορά οι φαντασίες είχαν τη μορφή αγρίων θηρίων, λύκων, λεόντων, φιδιών και σκορπιών. Του εμφανίζονταν έτοιμα να του επιτεθούν ή να τον κόψουν σε κομμάτια. Όμως, ο άγιος τα περιγελούσε και τα περιφρονούσε, λέγοντας: «Εάν κάποιο από σας είχε εξουσία επάνω μου, ένα και μόνο θα αρκούσε να με πολεμήσει». Λέγοντας αυτά ο άγιος Αντώνιος, οι φαντασίες εξαφανίζονταν σαν καπνός, αφού ο Θεός τού χάριζε τη νίκη κατά των δαιμόνων. Ο άγιος έψαλλε αδιαλείπτως τον ψαλμό: «Ας αναστηθεί ο Θεός και ας διασκορπισθούν οι εχθροί Του, και ας φύγουν από μπροστά Του όσοι Τον μισούν» (Ψαλμοί 68 [67] :1).  Ο άγιος Αντώνιος συνήθιζε να παρασκευάζει ένα είδος ψωμιού που άντεχε για έξη μήνες. Δεν επέτρεπε σε κανέναν να εισέρχεται στο κελλί του, και όποιος ερχόταν να τον δει στεκόταν απ’ έξω και άκουγε τις συμβουλές του. Ο άγιος συνέχισε να ζει με τον τρόπο αυτό της μονήρους λατρείας επί είκοσι έτη. Μετά, με εντολή του Θεού, πήγε στο Ελ-Φαγιούμ για να στηρίξει στην πίστη τούς εκεί αδελφούς, και ύστερα γύρισε στη μονή του.  Κατά την περίοδο των διωγμών, επεθύμησε να γίνει μάρτυρας. Άφησε λοιπόν τη μονή του και πήγε στην Αλεξάνδρεια. Επισκεπτόταν όσους είχαν φυλακισθεί για χάρη του Χριστού, και τους παρηγορούσε. Όταν ο διοικητής είδε ότι ο άγιος Αντώνιος ομολογούσε τον Κύριο Χριστό δημόσια, χωρίς να νοιάζεται για τις συνέπειες, τον διέταξε να μην εμφανίζεται στην πόλη. Ωστόσο, ο άγιος δεν έδωσε σημασία στις απειλές του. Αντιμετώπισε τον διοικητή ευθέως και του μίλησε με παρρησία, θέλοντας να τον ερεθίσει, ώστε ο άγιος να υποβληθεί σε βασανιστήρια και να μαρτυρήσει. Όμως, ο Θεός τον προστάτευε συνεχώς, σύμφωνα με το θέλημά Του, προς ωφέλειαν των πολλών· έτσι, ο διοικητής δεν ασχολήθηκε πάλι μαζί του. Ο άγιος γύρισε στη μονή του, σύμφωνα με το θείο θέλημα, και πολλοί έρχονταν να τον δουν για να ακούσουν τη διδασκαλία του.  Συν τω χρόνω, διαπίστωσε ότι οι επισκέπτες τον περιόριζαν κατά την άσκηση της λατρείας του. Έτσι, έφυγε μακριά, στην ανατολική έρημο. Πορεύθηκε με τους Βεδουΐνους στο βάθος της ερήμου επί τρεις ημέρες, μέχρι που βρήκε μια πηγή και μερικούς φοίνικες, οπότε διάλεξε να μείνει εκεί. Στο σημείο αυτό σήμερα βρίσκεται η μονή του αγίου Αντωνίου του Μεγάλου. Οι Βεδουΐνοι τού έφερναν ψωμί, και για χάρη του ο Κύριος έδιωξε από τον τόπο εκείνο όλα τα άγρια θηρία.  Κατά καιρούς πήγαινε στη μονή που βρισκόταν στις παρυφές της ερήμου κοντά στον Νείλο, για να επισκέπτεται τους αδελφούς, και κατόπιν επέστρεφε στη μονή του στο βάθος της ερήμου.  Η φήμη του εξαπλώθηκε και έφθασε μέχρι τον αυτοκράτορα Κωνσταντίνο, ο οποίος του έγραψε επιστολή, στην οποία τον εγκωμίαζε και του ζητούσε να προσεύχεται γι’ αυτόν. Οι αδελφοί χάρηκαν με την επιστολή αυτή του αυτοκράτορα, αλλά ο άγιος Αντώνιος δεν έδωσε σημασία, και τους είπε: «Τα βιβλία του Θεού, ο Βασιλεύς των βασιλέων και Κύριος των κυρίων, μας δίνουν εντολές καθημερινά, εμείς όμως δεν προσέχουμε τι μας λένε και τους γυρνούμε την πλάτη». Κατόπιν επιμονής των αδελφών, οι οποίοι του έλεγαν: «Ο αυτοκράτορας Κωνσταντίνος αγαπά την Εκκλησία», δέχθηκε να του αποστείλει επιστολή, στην οποία τον ευλογούσε και προσευχόταν υπέρ της ειρήνης και της ασφάλειας της αυτοκρατορίας και της Εκκλησίας.  Μια μέρα που ο άγιος ένοιωθε πλήξη, άκουσε μια φωνή να του λέει: «Βγες έξω να δεις». Βγήκε έξω και είδε έναν άγγελο που φορούσε γύρω από τον λαιμό μια υφασμάτινη λωρίδα με σταυρό, που έμοιαζε με το ιερό σχήμα, και στο κεφάλι είχε κουκκούλι. Επίσης, καθόταν και έπλεκε φοινικόφυλλα. Μετά σηκώθηκε και προσευχήθηκε, και ύστερα κάθισε και πάλι και άρχισε να πλέκει. Μια φωνή είπε στον άγιο: «Αντώνιε, κάνοντας αυτό, θα βρίσκεις ανάπαυση». Στο εξής, άρχισε να φοράει το ένδυμα που είδε, και ξεκίνησε να πλέκει φοινικόφυλλα, χωρίς ποτέ να νοιώσει και πάλι πλήξη.  Ο άγιος Αντώνιος προφήτευσε για τον διωγμό που επρόκειτο να εξαπολυθεί κατά της Εκκλησίας, για τον προσωρινό έλεγχο των αιρετικών επί του εκκλησιαστικού σώματος, για την τελική νίκη της Εκκλησίας και την επιστροφή της στην πρώτη της δόξα, και για τα έσχατα.  Όταν ο άγιος Μακάριος επισκέφθηκε τον άγιο Αντώνιο, ο άγιος Αντώνιος τον ενέδυσε το μοναχικό ράσο και του προείπε όσα θα του συνέβαιναν.  Όταν πλησίαζε η ημέρα της κοιμήσεως του αγίου Παύλου, πρώτου ασκητού της ερήμου, ο άγιος Αντώνιος πήγε να τον επισκεφθεί. Τον ενέδυσε με το ράσο που του είχε δωρίσει ο άγιος Αθανάσιος ο Αποστολικός, εικοστός πάπας Αλεξανδρείας, και τον ενταφίασε μετά την κοίμησή του.  Όταν ο άγιος Αντώνιος κατάλαβε ότι πλησίαζε η ημέρα της κοιμήσεώς του, έδωσε εντολή στον υποτακτικό του να ενταφιάσει το σώμα του, να δώσει τη ράβδο του στον άγιο Μακάριο, το ένα τρίχινο πανωφόρι του στον άγιο Αθανάσιο και το άλλο στον υποτακτικό του αγίου Αθανασίου, αββά Σεραπίωνα. Μετά ξάπλωσε στο έδαφος και παρέδωσε το πνεύμα του. Άγγελοι και άγιοι παρέλαβαν το πνεύμα του και το έφεραν στον τόπο της αιωνίου αναπαύσεως.  Ο άγιος Αντώνιος έζησε εκατόν τέσσερα έτη, δίνοντας τον πνευματικό αγώνα της αγνότητας και της αγιότητας.   Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή τρίτη του μηνός Τόμπα</p>

    <p>1) Το μαρτύριο του αποστόλου Τιμοθέου.  2) Η κοίμηση του πάπα Κυρίλλου του τετάρτου, εκατοστού δεκάτου πάπα Αλεξανδρείας.</p>

    <p>1) Την ημέρα αυτή κατά το έτος 97 μ.Χ. μαρτύρησε ο απόστολος Τιμόθεος, ο οποίος γεννήθηκε στα Λύστρα της Λυκαονίας, στη Μικρά Ασία, από Έλληνα πατέρα, που λάτρευε τα άστρα, και από Εβραία μητέρα, που λεγόταν Ευνίκη (Πράξεις 16:1-2, Β΄ Τιμόθεον 1:5).  Όταν ο απόστολος Παύλος κήρυξε στα Λύστρα, ο άγιος Τιμόθεος άκουσε το κήρυγμά του και είδε τα σημεία που τέλεσε ο Θεός διά των χειρών του, Ο άγιος Τιμόθεος πίστευσε και βαπτίσθηκε, έχοντας απορρίψει τους θεούς του πατέρα του και έχοντας εγκαταλείψει την πίστη της μητέρας του. Έγινε μαθητής του αποστόλου Παύλου, τον ακολούθησε στις περιοδείες του και τον βοήθησε στο έργο του.  Κατά το έτος 53 μ.Χ. ο απόστολος Παύλος χειροτόνησε τον απόστολο Τιμόθεο επίσκοπο της Εφέσου και των γειτονικών πόλεων. Ο απόστολος Τιμόθεος κήρυξε στους τόπους εκείνους και μετέστρεψε πολλούς στη χριστιανική πίστη και τους βάπτισε.  Ο απόστολος Παύλος έγραψε δύο Επιστολές προς τον απόστολο Τιμόθεο. Η πρώτη εγράφη το 65 μ.Χ., και η δεύτερη λίγο πριν το 67 μ.Χ. Σ’ αυτές του έλεγε: «Να προσέχεις τον εαυτό σου και τη διδασκαλία. Να μένεις πιστός σ’ αυτά, διότι έτσι θα σώσεις και τον εαυτό σου και όσους σε ακούν» (Α΄ Τιμόθεον 4:16). Του έγραψε επίσης για τα χαρακτηριστικά γνωρίσματα του επισκόπου, του πρεσβυτέρου και του διακόνου. Ακόμη τον καθιστούσε προσεκτικό σχετικά με τους ψευδοπροφήτες και του συνιστούσε να μη χειροτονεί κανέναν με σπουδή, αλλά μόνο μετά από ενδελεχή έλεγχο και εξέταση.  Ο απόστολος Παύλος αποκαλεί τον απόστολο Τιμόθεο αγαπητό του τέκνο (Β΄ Τιμόθεον 1:1). Ο απόστολος Τιμόθεος μετέφερε πέντε Επιστολές του αποστόλου Παύλου στους παραλήπτες τους· συγκεκριμένα, τις Επιστολές Α΄ Προς Κορινθίους, Προς Φιλιππησίους, Α΄ και Β΄ Προς Θεσσαλονικείς, και Προς Εβραίους.  Ο απόστολος Τιμόθεος ποίμανε με εξαιρετικό τρόπο το ποίμνιο του Χριστού και φώτισε τον νου πολλών ανθρώπων με τη διδασκαλία του, τις συμβουλές και τις νουθεσίες του. Καθώς επέπληττε συνεχώς τους Εβραίους και τους Έλληνες, τον φθόνησαν και συνασπίσθηκαν εναντίον του. Μια μέρα άρχισαν να τον κτυπούν, έως ότου μαρτύρησε· αυτό συνέβη στην Έφεσο. Οι πιστοί πήραν το σώμα του και το ενταφίασαν κατά τον αρμόζοντα τρόπο.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο μέγας πατέρας, πάπας Κύριλλος ο τέταρτος, εκατοστός δέκατος πάπας Αλεξανδρείας, ο οποίος γεννήθηκε το έτος 1816 μ.Χ. από γονείς δικαίους στην κωμόπολη Σαβαμάα, της περιφέρειας της πόλης Γίργα. Οι γονείς του τον ονόμασαν Δαυΐδ, όνομα που είχε και ο παππούς του. Ο πατέρας του τον μεγάλωσε δίνοντάς του καλή ανατροφή και μόρφωση, και ο μικρός Δαυΐδ έδειχνε περιφρόνηση στα πράγματα του κόσμου και τις ματαιότητές του. Σε ηλικία εικοσιδύο ετών πήγε στη μονή του αγίου Αντωνίου, όπου έζησε ενάρετα και ασκητικά, κάτι που έπεισε τον ηγούμενο της μονής, πατέρα Αθανάσιο Ελ-Καλούσνι, να τον ενδύσει το μοναχικό ράσο. Ο άγιος διάβαζε και μελετουσε συνεχώς τα ιερά βιβλία.  Δύο χρόνια μετά τη μοναχική κουρά του Δαυΐδ, ο ηγούμενος της μονής κοιμήθηκε. Με τη σύμφωνη γνώμη των μοναχών, ο Δαυΐδ εξελέγη ο νέος ηγούμενος. Ο πάπας Πέτρος ο έβδομος, εκατοστός ένατος πάπας Αλεξανδρείας, τον χειροτόνησε ιερέα, και τον όρισε ηγούμενο της μονής. Ο νέος ηγούμενος φρόντισε τόσο για τις υποθέσεις της μονής, όσο και εκείνες που αφορούσαν τους μοναχούς.  Ήταν οξύνους, και κατείχε πολύ καλά τα θρησκευτικά πράγματα. Όταν ανεφύη ένα πρόβλημα μεταξύ των Αιθιόπων σχετικά με κάποια δογματικά ζητήματα, ο πάπας αββάς Πέτρος τον κάλεσε να πάει στην Αιθιοπία για να λύσει τα προβλήματα αυτά. Ο άγιος έφερε εις πέρας την αποστολή του με θαυμαστό τρόπο. ΄Όταν ο πατέρας Δαυΐδ επέστρεψε στις 13 Ιουλίου 1852, βρήκε τον πάπα Πέτρο να έχει κοιμηθεί από τις 15 Απριλίου του ίδιου έτους. Κατά τη διαδικασία εκλογής νέου πάπα, προέκυψε σχίσμα μεταξύ του λαού. Άλλοι ήθελαν τον πατέρα Δαυΐδ και άλλοι προτιμούσαν άλλον.  Τελικά κατά το έτος 1853 αποφάσισαν να χειροτονήσουν τον πατέρα Δαυΐδ βοηθό επίσκοπο. Με την ιδιότητα αυτή επετέλεσε τα καθήκοντά του επί ένα έτος και δύο μήνες, κατά τη διάρκεια των οποίων επέδειξε σύνεση και καλή διαγωγή. Έτσι, κρίθηκε άξιος να εκλεγεί πατριάρχης κατά την εικοστή ογδόη του μηνός Μπασόν του έτους 1571 των Αγίων Μαρτύρων (1854 μ.Χ.).  Συγκέντρωσε όλες του τις προσπάθειες στην κατήχηση και την καλλιέργεια της νεότητας. Ίδρυσε τη μεγάλη κοπτική σχολή, η οποία στεγάσθηκε στο Πατριαρχείο. Ίδρυσε και άλλη σχολή, στο Χαρέτ-Ελ-Σακαγίν. Έδωσε ιδιαίτερη προσοχή στη διδασκαλία της κοπτικής γλώσσας. Ακόμη ίδρυσε έναν μεγάλο εκδοτικό οίκο, στον οποίο τύπωσε πολλά εκκλησιαστικά βιβλία.  Γενικότερα, η πρόοδος των Κοπτών την περίοδο εκείνη οφειλόταν στις προσπάθειές του. Γκρέμισε τον παλαιό ναό του Πατριαρχείου και άρχισε την οικοδόμηση νέου, δεν μπόρεσε όμως να ολοκληρώσει το έργο αυτό, επειδή απουσίασε στην Αιθιοπία για δεύτερη φορά.  Ο μέγας αυτός πάπας τηρούσε τους κανόνες της Εκκλησίας. Ήταν φιλεύσπλαχνος προς τους πτωχούς και τους ενδεείς, και το ποίμνιό του τον αγαπούσε βαθιά. Κοιμήθηκε την εικοστή τρίτη του μηνός Τόμπα του έτους 1577 των Αγίων Μαρτύρων (1861 μ.Χ.).   Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή τετάρτη του μηνός Τόμπα</p>

    <p>Η κοίμηση της αγίας Μαρίας της εγκλείστου.  2) Το μαρτύριο του αββά Ψώη του πρεσβυτέρου.</p>

    <p>1) Την ημέρα αυτή κοιμήθηκε η αγία Μαρία η έγκλειστος. Οι γονείς της συγκαταλέγονταν μεταξύ των πλουσίων και των ευγενών της Αλεξανδρείας, αρκετοί από τους γιους των οποίων τη ζήτησαν σε γάμο, εκείνη όμως αρνείτο.  Όταν κοιμήθηκαν οι γονείς της, μοίρασε στους πτωχούς όλα όσα της άφησαν, κρατώντας για την ίδια ένα ελάχιστο ποσό. Ύστερα πήγε σε μια γυναικεία μονή κοντά στην Αλεξάνδρεια, όπου ενεδύθη το μοναχικό ράσο. Αφού επιδόθηκε στην άσκηση και τη λατρεία επί δεκαπέντε έτη, κατόπιν ενεδύθη το ιερό σχήμα και φόρεσε τρίχινο χιτώνα. Με ευλογία της ηγουμένης, κλείσθηκε στο κελί της, ασφάλισε την πόρτα, και άνοιξε ένα μικρό παράθυρο για να προμηθεύεται τα αναγκαία. Έμεινε έτσι έγκλειστη στο κελί της επί εικοσιδύο έτη, απέχοντας από τροφή και νερό επί δύο συνεχείς ημέρες. Κατά τη Μεγάλη Τεσσαρακοστή απείχε από τροφή και νερό επί τρεις συνεχείς ημέρες και μετά έβρεχε τα χείλη της με λίγες σταγόνες νερό.  Την ενδεκάτη του μηνός Τόμπα ζήτησε λίγο αγιασμό. Αφού έπλυνε τα χέρια και τα πόδια της, μετέλαβε των Αχράντων Μυστηρίων και ήπιε τον αγιασμό. Μετά αρρώστησε και έμεινε κλινήρης μέχρι την εικοστή πρώτη του μηνός Τόμπα, οπότε κοινώνησε και πάλι. Κατόπιν, αφού παρακάλεσε να έλθουν η ηγουμένη και όλες οι αδελφές, τις αποχαιρέτισε και τους ζήτησε να την επισκεφθούν μετά από τρεις ημέρες. Την εικοστή τετάρτη του μηνός Τόμπα, πήγαν στο κελί της και τη βρήκαν να έχει κοιμηθεί εν ειρήνη. Πήγαν το σώμα της στον ναό και, αφού προσευχήθηκαν γι’ αυτήν, το εναπέθεσαν μαζί με τα σώματα των αγίων παρθένων.   Οι προσευχές της ας είναι μαζί μας. Αμήν.</p>

    <p>2) Την αυτή ημέρα μαρτύρησε ο άγιος Ψώης. Ο πατέρας του ήταν από το Ελ-Κάσε. Η μητέρα του, κόρη ειδωλολάτρη ιερέα, ήταν από το Εχρήτ, και πίστευε στον Κύριο Χριστό. Όταν ο γιος ενός ειδωλολάτρη ιερέα τη ζήτησε σε γάμο, εκείνη έφυγε αμέσως και πήγε στο Ελ-Κάσε, όπου παντρεύθηκε έναν αγρότη, με τον οποίο έκανε, με το θέλημα του Θεού, έναν γιο, που τον ονόμασαν Ψώη.  Οι γονείς του Ψώη τον μεγάλωσαν με φόβο Θεού και με την τήρηση των εντολών Του. Όταν ο άγιος Ψώης έγινε είκοσι ετών, ο πατέρας του κοιμήθηκε, αφήνοντάς του μεγάλη περιουσία. Ο άγιος διακρίθηκε σε έργα αγάπης και δικαιοσύνης.  Όταν ο αυτοκράτορας Διοκλητιανός εξέδωσε το διάταγμα υπέρ της ειδωλολατρίας, ο άγιος έμεινε κλεισμένος στο σπίτι του και συνέχισε να λατρεύει τον Θεό. Μια φωνή από τον ουρανό τού είπε: «Γιατί καθυστερείς;». Αμέσως έσπευσε στον διοικητή και ομολόγησε την πίστη του, λέγοντας: «Είμαι χριστιανός».  Ο διοικητής διέταξε να τον υποβάλουν σε φρικτά βασανιστήρια. Τον μαστίγωσαν, τον κτύπησαν στο κεφάλι με καρφιά, του έβγαλαν τα νύχια, και μετά έβαλαν τα δάκτυλά του σε υγρό από ξίδι και λεμόνι. Ο άγιος άντεξε στα βασανιστήρια επί αρκετές ημέρες, επιδεικνύοντας μεγάλη υπομονή, και ο Κύριος Χριστός θεράπευσε όλα του τα τραύματα.  Ο άγιος Ψώης τέλεσε αρκετά θαύματα. Ο διοικητής, όταν πλέον κουράσθηκε να τον υποβάλλει σε βασανιστήρια, τον αλυσόδεσε και τον έστειλε στον διοικητή τού Ελ-Φαγιούμ. Εκεί ο άγιος Ψώης ανέστησε ένα παιδί εκ νεκρών, που είχε σκοτωθεί όταν μια μεγάλη πέτρα έπεσε πάνω του καθώς στεκόταν δίπλα σ’ έναν τοίχο. Ο επίσκοπος Ελ-Φαγιούμ, όταν άκουσε για τον άγιο Ψώη, τον κάλεσε και τον χειροτόνησε πρεσβύτερο. Μετά ο άγιος Ψώης επέστρεψε και παρουσιάσθηκε και πάλι ενώπιον του διοικητή τού Ελ-Φαγιούμ, ο οποίος, αφού τον υπέβαλε σε βασανιστήρια, τον έστειλε στην Αλεξάνδρεια, όπου έλαβε τον στέφανο του μαρτυρίου.  Ο άγιος Ιούλιος Ελ-Ακφάσι (ο οποίος συνέγραψε τους βίους των αγίων) πήρε το σκήνωμα του αγίου Ψώη και το έδωσε στη μητέρα του, η οποία ήταν παρούσα και επέστρεψε μαζί με το σκήνωμα του γιου της στην πατρίδα της Εχρήτ. Εκεί όλοι οι κάτοικοι πήραν με μεγάλη χαρά το σκήνωμα του αγίου και το ενταφίασαν με μεγάλες τιμές. Ακόμη έκτισαν ναό προς τιμήν του, και ο Κύριος τέλεσε πολλά θαύματα διά του σκηνώματος του αγίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή πέμπτη του μηνός Τόμπα</p>

    <p>1) Η κοίμηση του αγίου Πέτρου του ασκητού.  2) Το μαρτύριο του αγίου Ασκλά του ασκητού.</p>

    <p>1) Την ημέρα αυτή κοιμήθηκε ο άγιος Πέτρος ο ασκητής. Ο άγιος αυτός ήταν αρχικά φοροεισπράκτορας. Ήταν πολύ σκληρός και απάνθρωπος. Εξαιτίας του εγωισμού και της απληστίας του τον αποκαλούσαν «ο ανελέητος». Ο Κύριος Χριστός συνέπασχε μαζί του και ήθελε να τον κάνει να αποστραφεί όλα τα κακά του έργα.  Μια μέρα ο Θεός τού έστειλε έναν πτωχό να του ζητήσει λίγη τροφή, και έτυχε, την ώρα που ο πτωχός στεκόταν μπροστά του, να έρχεται ο υπηρέτης του κρατώντας ψωμί. Ο φοροεισπράκτορας πήρε ένα καρβέλι και κτύπησε μ’ αυτό τον πτωχό στο κεφάλι, όχι ως κίνηση αστεϊσμού, αλλά για να απαλλαγεί από τον πτωχό και να μην ξαναγυρίσει.  Την ίδια νύκτα ο φοροεισπράκτορας Πέτρος είδε σε όραμα στον ύπνο του ότι βρισκόταν στην Ημέρα της Κρίσεως, ότι είχε στηθεί μπροστά του η ζυγαριά της δικαιοσύνης, και ότι υπήρχαν κάποιοι ντυμένοι στα μαύρα με όψη αισχρή. Αυτοί ήλθαν και έβαλαν τις αμαρτίες και τις αδικίες του στον αριστερό δίσκο της ζυγαριάς. Μετά μια ομάδα αγγέλων φωτός, με ωραία όψη και λευκοντυμένοι, ήλθαν και στάθηκαν κοντά στον δεξιό δίσκο της ζυγαριάς. Έδειχναν να είναι σε αμηχανία, καθώς δεν έβρισκαν κάτι να βάλουν επάνω στον δίσκο. Τελικά ένας από αυτούς βγήκε μπροστά, έβαλε στον δίσκο το καρβέλι με το οποίο είχε κτυπήσει ο Πέτρος τον πτωχό στο κεφάλι, και είπε: «Δεν υπάρχει τίποτε άλλο για τον άνθρωπο αυτό εκτός από αυτό το καρβέλι ψωμί».  Τη στιγμή εκείνη ο Πέτρος ξύπνησε γεμάτος φόβο και τρόμο. Άρχισε να μέμφεται τον εαυτό του για όλα όσα είχε κάνει. Στο εξής έγινε γεμάτος ευσπλαχνία και συμπόνοια, και χάρισε ακόμα και το ιμάτιό του. Όταν πια δεν έμεινε τίποτε στην κατοχή του, άφησε την πόλη του, πουλήθηκε ως δούλος και έδωσε τα χρήματα στους πτωχούς.  Όταν τα καλά έργα του άρχισαν να διαδίδονται, πήγε στην έρημο του αγίου Μακαρίου, όπου έγινε μοναχός και έζησε βίο ασκητικό, με μεγάλη αφοσίωση και καλή φήμη, ώστε να γίνει άξιος να πληροφορηθεί την ημέρα της κοιμήσεώς του. Ο άγιος Πέτρος κάλεσε τους γέροντες της μονής, τους αποχαιρέτισε, και κοιμήθηκε εν ειρήνη.   Οι προσευχές του ας είναι μαζί μας. Aμήν.</p>

    <p>2) Την αυτή ημέρα τιμούμε τη μνήμη του μαρτυρίου του αθλοφόρου αγίου αββά Ασκλά (ή Ασκελά) του ασκητού.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή έκτη του μηνός Τόμπα</p>

    <p>1) Το μαρτύριο των αγίων τεσσαράκοντα εννέα μαρτύρων, γερόντων πρεσβυτέρων της Σκήτης.  2) Η κοίμηση της αγίας Αναστασίας.</p>

    <p>1) Την ημέρα αυτή μαρτύρησαν οι άγιοι τεσσαράκοντα εννέα γέροντες πρεσβύτεροι της Σκήτης, μαζί με τον αυτοκρατορικό απεσταλμένο Μαρτίνο και τον γιο του. Ο αυτοκράτορας Θεοδόσιος ο Μικρός, γιος του αυτοκράτορα Αρκαδίου, δεν είχε αποκτήσει γιο. Έγραψε λοιπόν επιστολή προς τους γέροντες της Σκήτης παρακαλώντας τους να προσευχηθούν στον Θεό ώστε να του χαρίσει έναν γιο. Ο άγιος Ισίδωρος του απάντησε λέγοντας ότι ο Θεός δεν ήθελε να του χαρίσει γιο ο οποίος θα γινόταν κοινωνός των αιρετικών μετά τον θάνατο του πατέρα του.  Όταν ο αυτοκράτορας διάβασε το μήνυμα, ανέπεμψε ευχαριστίες στον Θεό. Κάποιοι τον συμβούλευσαν να παντρευθεί άλλη γυναίκα, ώστε να αποκτήσει από αυτήν απόγονο που θα κληρονομούσε την αυτοκρατορία μετά τον θάνατό του. Εκείνος τους είπε: «Δεν μπορώ να κάνω κάτι άλλο από αυτό που μου ορίζουν οι γέροντες της Σκήτης». Κατόπιν έστειλε στους γέροντες έναν δικό του άνθρωπο ονόματι Μαρτίνο για να συζητήσει μαζί τους σχετικά. Ο Μαρτίνος είχε έναν γιο, του οποίου το όνομα ήταν Ζευς, που τον συνόδευσε στους γέροντες, για να λάβει την ευλογία τους.  Όταν έφθασαν, οι γέροντες πήγαν τον απεσταλμένο στο σκήνωμα του αγίου Ισιδώρου, καθώς ο άγιος είχε κοιμηθεί, και είπαν στον άγιο: «Πατέρα μας, λάβαμε επιστολή από τον αυτοκράτορα. Τι να του απαντήσουμε;». Μια φωνή βγήκε από το αγνό σκήνωμα, που έλεγε: «Ό,τι είχα πει πριν, λέω και τώρα, ότι δηλαδή ο Κύριος δεν θα του δώσει ποτέ γιο που θα γίνει κοινωνός των αιρετικών, ακόμη κι αν παντρευθεί δέκα γυναίκες». Οι γέροντες απάντησαν στον αυτοκράτορα με επιστολή στην οποία μετέφεραν ό,τι άκουσαν.  Καθώς ο απεσταλμένος ήταν έτοιμος να επιστρέψει στον αυτοκράτορα, οι ειδωλολάτρες Βερβερίνοι επιτέθηκαν κατά της μονής. Ένας από τους μεγάλους γέροντες της μονής ονόματι αββάς Ιωάννης κάλεσε τους αδελφούς και τους είπε: «Οι Βερβερίνοι ήλθαν για να μας φονεύσουν. Όποιος από σας θέλει να γίνει μάρτυρας ας παραμείνει· όποιος φοβάται ας κρυφθεί». Μερικοί από τους γέροντες κρύφθηκαν, εκείνος όμως και άλλοι σαρανταοκτώ έμειναν εκεί και φονεύθηκαν από τους Βερβερίνους.  Ο Μαρτίνος και ο γιος του παρέμειναν κρυμμένοι. Ο γιος, κοιτώντας ψηλά, είδε αγγέλους να επιθέτουν στεφάνους δόξης στους γέροντες που είχαν φονευθεί, οπότε είπε στον πατέρα του: «Βλέπω πνευματικά όντα να επιθέτουν στεφάνους στις κεφαλές των γερόντων. Πηγαίνω να λάβω και εγώ στέφανο, όπως αυτοί». Ο πατέρας του τού αποκρίθηκε: «Θα σε ακολουθήσω, παιδί μου». Πατέρας και γιος φανερώθηκαν στους Βερβερίνους, φονεύθηκαν από αυτούς και έλαβαν τον στέφανο του μαρτυρίου.  Μετά την αποχώρηση των Βερβερίνων, οι μοναχοί που είχαν κρυφθεί βγήκαν έξω, πήραν τα σκηνώματα και τα εναπέθεσαν σε ένα κελί. Κάθε νύκτα έψελναν ύμνους μπροστά από το κελί. Κάποιοι από την πόλη Μπατανούν ήλθαν και πήραν το σκήνωμα του αββά Ιωάννη και το έφεραν στην πόλη τους. Οι γέροντες της μονής έφεραν πίσω το σκήνωμα μετά από λίγο καιρό. Επίσης, κάποιοι από το Ελ-Φαγιούμ ήλθαν και έκλεψαν το σκήνωμα του γιου τού Μαρτίνου, που είχε το όνομα Ζευς. Όταν έφθασαν στη λίμνη τού Ελ-Φαγιούμ, άγγελος Κυρίου πήρε το σκήνωμα και το επανέφερε εκεί που ήταν και το σκήνωμα του Μαρτίνου. Οι γέροντες προσπάθησαν μετά πολλές φορές να χωρίσουν το σκήνωμα του γιου από το σκήνωμα του πατέρα, αλλά δεν μπόρεσαν. Κάθε φορά που μετακινούσαν το σκήνωμα του γιου, άγγελος Κυρίου το επανέφερε στη θέση του. Μια νύκτα ένας από τους πατέρες άκουσε σε όραμα κάποιον να λέει: «Δόξα τω Θεώ, δεν ήμασταν χωρισμένοι εν σαρκί, και δεν είμαστε χωρισμένοι τώρα που είμαστε εν Χριστώ. Γιατί θέλετε να χωρίσετε τα σώματά μας;».  Όταν φούντωσαν οι διωγμοί, και καθώς συνεχίζονταν οι επιθέσεις κατά της μονής, οι πατέρες προχώρησαν σε ανακομιδή των σκηνωμάτων σε ένα κελλί που έκτισαν δίπλα στον ναό του αγίου Μακαρίου. Επί των ημερών του αββά Θεοδοσίου, τριακοστού τρίτου πάπα Αλεξανδρείας, κτίσθηκε ναός προς τιμήν τους. Όταν ο αββάς Βενιαμίν, τριακοστός όγδοος πάπας Αλεξανδρείας, πήγε στην έρημο, καθιέρωσε εορτή προς τιμήν τους κατά την πέμπτη του μηνός Αμσίρ, ημέρα της ανακομιδής των σκηνωμάτων στον ναό αυτό.  Με τον χρόνο, ο ναός άρχισε να φθείρεται, οπότε έγινε ανακομιδή των σκηνωμάτων σε ένα από τα κελλιά, έως τις ημέρες του Αβραάμ Ελ-Γκοαρύ, ο οποίος έκτισε ναό προς τιμήν τους γύρω στα τέλη του δεκάτου ογδόου αιώνα, στον οποίο εναπέθεσαν τα σκηνώματα των αγίων. Ο ναός αυτός εξακολουθεί να υπάρχει μέχρι σήμερα εντός της μονής του αγίου Μακαρίου. Το κελλί στο οποίο φυλάσσονταν τα σκηνώματα είναι γνωστό σήμερα στα κοπτικά ως Εχμέ Εψήτ, δηλαδή «το κελλί των τεσσαράκοντα εννέα».  Οι προσευχές τους ας είναι μαζί μας. Αμήν.</p>

    <p>2) Την αυτή ημέρα κοιμήθηκε η αγία Αναστασία, η οποία προερχόταν από αρχοντική οικογένεια της Κωνσταντινουπόλεως, ήταν πολύ όμορφη και είχε εξαιρετικό ήθος.  Ο αυτοκράτορας Ιουστίνος, ο οποίος ήταν έγγαμος, ήθελε να την παντρέψει, εκείνη όμως αρνήθηκε, οπότε ο αυτοκράτορας μετέφερε την άρνησή της στη σύζυγό του. Η αυτοκράτειρα έστειλε κρυφά την Αναστασία στην Αλεξάνδρεια. Επίσης, έκτισε στο όνομά της γυναικεία μονή έξω από την Αλεξάνδρεια.  Ο αυτοκράτορας, όταν έμαθε πού ήταν, απέστειλε ανθρώπους του, η Αναστασία όμως διέφυγε και κρύφθηκε στην έρημο της Σκήτης μεταμφιεσμένη σε ευγενή. Πήγε στον πρωθιερέα της ερήμου αββά Δανιήλ και του εξέθεσε την ιστορία της. Ο αββάς την πήγε σε ένα σπήλαιο και ζήτησε από έναν από τους γέροντες να της γεμίζει μια κανάτα νερό κάθε εβδομάδα, να τη βάζει έξω από την πόρτα της και μετά να φεύγει. Η αγία Αναστασία έμεινε εκεί επί εικοσιοκτώ έτη, χωρίς κανείς να γνωρίζει ότι ήταν γυναίκα. Συνήθιζε να γράφει τις σκέψεις της σε κομμάτια από κεραμίδια, που τα άφηνε έξω από την πόρτα του σπηλαίου της. Ο γέροντας που της έφερνε το νερό συνήθιζε να παίρνει τα κομμάτια από κεραμίδια, χωρίς να γνωρίζει τι ήταν γραμμένο πάνω τους, και να τα δίνει στον άγιο Δανιήλ.  Μια μέρα ο γέροντας πήγε ένα από τα κομμάτια στον άγιο Δανιήλ, ο οποίος δάκρυσε όταν το διάβασε, και είπε στον υποτακτικό του: «Έλα μαζί μου να θάψουμε το σώμα του αγίου στο σπήλαιο αυτό». Όταν εισήλθαν στο σπήλαιό της, αντάλλαξαν ευλογίες. Η αγία Αναστασία είπε στον αββά Δανιήλ: «Για χάρη του Θεού, θάψτε με με ό,τι έχω στο σώμα μου». Κατόπιν προσευχήθηκε, τους αποχαιρέτισε και κοιμήθηκε εν ειρήνη. Την ενταφίασαν με δάκρυα. Όταν ο υποτακτικός την ετοίμαζε για την ταφή, διαπίστωσε πως επρόκειτο για γυναίκα, και θαύμασε χωρίς να μιλήσει.  Αφού την ενταφίασαν και επέστρεψαν στα κελλιά τους, ο υποτακτικός γονάτισε μπροστά στον άγιο Δανιήλ και είπε: «Για χάρη του Θεού, πες μου την ιστορία της, καθώς διαπίστωσα ότι ήταν γυναίκα». Ο γέροντας του εξέθεσε την ιστορία της, ότι δηλαδή ήταν από αρχοντική οικογένεια της Κωνσταντινουπόλεως, αφοσιώθηκε στον Χριστό και εγκατέλειψε τη ματαιότητα και τη δόξα του κόσμου τούτου.   Οι προσευχές της ας είναι μαζί μας, και ας δοξάζεται αιώνια ο Θεός μας. Aμήν.</p>







    <p>Ημέρα εικοστή εβδόμη του μηνός Τόμπα</p>

    <p>1) Το μαρτύριο του αγίου Σεραπίωνος.  2) Μνήμη του αρχαγγέλου Σουριήλ.  3) Η ανακομιδή των λειψάνων του αγίου αποστόλου Τιμοθέου.  4) Το μαρτύριο του αγίου Φοιβάμμωνος του στρατιώτου.</p>

    <p>1) Την ημέρα αυτή μαρτύρησε ο άγιος Σεραπίων, ο οποίος ήταν από την πόλη Μπινόσα της Κάτω Αιγύπτου. Ο άγιος αυτός ήταν πλούσιος, είχε μεγάλη περιουσία και ήταν επίσης πολύ φιλάνθρωπος.  Κατά την περίοδο των διωγμών, άκουσε ότι ο διοικητής της Αλεξανδρείας Αρμάνιος είχε έλθει στην Κάτω Αίγυπτο, το βόρειο τμήμα της χώρας, για να υποβάλει σε βασανιστήρια τους χριστιανούς. Ο Σεραπίων παρουσιάσθηκε στον διοικητή μαζί με τον φίλο του Θεόδωρο και έναν φίλο του ονόματι Θωμά, που ήταν βοσκός. Και οι τρεις ομολόγησαν το όνομα του Χριστού ενώπιον του διοικητή, ο οποίος τους έρριξε στη φυλακή.  Όταν οι συμπολιτες του έμαθαν για τη σύλληψή του, ήλθαν οπλισμένοι με σκοπό να φονεύσουν τον διοικητή και να ελευθερώσουν τον άγιο. Ο άγιος τους σταμάτησε, λέγοντάς τους ότι ήθελε να μαρτυρήσει στο όνομα του Χριστού, οπότε εκείνοι έφυγαν.  Ο διοικητής πήρε μαζί του τον άγιο σ’ ένα πλοίο για την Αλεξάνδρεια. Όταν έφθασαν, υπέβαλε τον άγιο Σεραπίωνα στο μαρτύριο του τροχού και μετά τον πέταξε σ’ έναν λάκκο γεμάτο φωτιά. Ύστερα τον έβαλε σ’ ένα καζάνι με κατράμι και πίσσα, και άναψε φωτιά κάτω απ’ αυτό. Σε όλα αυτά τα βασανιστήρια ο Κύριος ήταν μαζί του και τον τηρούσε ασφαλή. Τελικά, αφού τον σταύρωσαν, άρχισαν να εξαπολύουν βέλη επάνω του.  Άγγελος Κυρίου ήλθε και κατέβασε τον άγιο Σεραπίωνα, και σταύρωσε στη θέση του τον διοικητή. Συνέχισαν να εξαπολύουν βέλη κατά του διοικητή σαν να επρόκειτο για τον άγιο, ενώ εκείνος κραύγαζε λέγοντας: «Είμαι ο Αρμάνιος». Ο άγιος είπε στον διοικητή: «Ο Κύριος ο Θεός ζει. Δεν θα κατεβείς από το δένδρο αν δεν απελευθερώσεις όσους είναι στη φυλακή και δεν φροντίσεις να εξαπλωθεί η φήμη του αγώνα τους». Ο διοικητής έκανε όπως του είπε ο άγιος. Ο αριθμός των μαρτύρων που αποκεφαλίσθηκαν την ημέρα εκείνη έφθασε τις πεντακόσιες σαράντα ψυχές.  Μετά ο κυβερνήτης ανέθεσε τον βασανισμό του αγίου σε έναν από τους ηγεμόνες ονόματι Ωρίωνα. Ο Ωρίων αναχώρησε με πλοίο για την πόλη του μαζί με τον άγιο. Τη νύκτα, αφού το πλοίο έδεσε σε ένα χωριό, κοιμήθηκαν. Την επομένη ο Ωρίων διαπίστωσε ότι ο τόπος στον οποίο είχε δέσει το πλοίο ήταν η πόλη του αγίου. Τότε θαύμασε και άκουσε μια φωνή να λέει: «Αυτή είναι η πόλη του· πρέπει να τον βγάλεις από το πλοίο».  Αφού υπέβαλαν τον άγιο σε βασανιστήρια, τον αποκεφάλισαν, και έλαβε έτσι τον στέφανο του μαρτυρίου. Ο Ωρίων τύλιξε το σώμα του αγίου στο ρούχο του και το παρέδωσε στην οικογένειά του.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα η Εκκλησία τιμά τη μνήμη του ενδόξου αρχαγγέλου Σουριήλ, ο οποίος ήταν μαζί με τον Έσδρα, τον δίκαιο προφήτη, και του εξήγησε πολλά από τα κεκρυμμένα μυστήρια. Επίσης, πρεσβεύει υπέρ των αμαρτωλών.   Οι πρεσβείες του ας είναι μαζί μας. Αμήν.</p>

    <p>3) Την αυτή ημέρα η Εκκλησία εορτάζει τη μνήμη της ανακομιδής των λειψάνων του αγίου αποστόλου Τιμοθέου από την Έφεσο στην Κωνσταντινούπολη.  Όταν ο αυτοκράτορας Κωνσταντίνος ίδρυσε την Κωνσταντινούπολη, έκανε την ανακομιδή των λειψάνων πολλών αγίων στη νέα πόλη. Όταν πληροφορήθηκε σχετικά με τα λείψανα του αποστόλου Τιμοθέου, απέστειλε μερικούς ιερείς να μεταφέρουν το ιερό σκήνωμα στην Κωνσταντινούπολη, οι οποίοι το απέθεσαν στον ναό των αγίων αποστόλων.  Οι προσευχές του ας είναι μαζί μας. Αμήν.</p>

    <p>4) Την αυτή ημέρα μαρτύρησε ο άγιος Φοιβάμμων ο στρατιώτης, ο οποίος γεννήθηκε στην πόλη Οσήμ από πλούσιο πατέρα, ονόματι Αναστάσιο, και ευσεβή μητέρα, ονόματι Σουζάννα.  Οι γονείς του τον ανέθρεψαν μέσα στη χριστιανική πίστη. Ο άγιος μεγάλωσε με φόβο Θεού, ήταν φιλεύσπλαχνος προς τους πτωχούς, ενώ προσευχόταν και νήστευε σταθερά. Οι γονείς του ήθελαν να παντρευθεί, εκείνος όμως αρνείτο. Όταν αυτοκράτορας έγινε ο Διοκλητιανός, πληροφορήθηκε ότι ο άγιος αυτός δεν ανέπεμπε θυμίαμα στους θεούς, οπότε απέστειλε τον διοικητή Αρριανό να υποβάλει σε βασανιστήρια τον άγιο Φοιβάμμωνα αν δεν προσέφερε θυμίαμα στα είδωλα.  Ο Αρριανός πήγε στην πόλη Οσήμ και, βλέποντας τον άγιο, είπε: «Ειρήνη σε σένα», και ο άγιος του αποκρίθηκε: «Γιατί προφέρεις τη λέξη ‘‘ειρήνη’’;», και «Δεν υπάρχει ειρήνη στους ασεβείς, λέγει ο Κύριος» (Ησαΐας 48:22). Ο διοικητής εξαγριώθηκε και πήγε τον άγιο στην πόλη Καβ, όπου, αφού τον υπέβαλε σε φρικτά βασανιστήρια, τον αποκεφάλισε. Ο άγιος έλαβε τον στέφανο του μαρτυρίου. Ο Θεός τίμησε τον άγιο τελώντας πολλά θαύματα διά του σκηνώματός του. Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή ογδόη του μηνός Τόμπα</p>

    <p>1) Το μαρτύριο του αγίου Κλήμεντος.  2) Το μαρτύριο του αγίου αββά Κάου.</p>

    <p>1) Την ημέρα αυτή μαρτύρησε ο άγιος Κλήμης, ο οποίος ήταν γιος μιας πιστής γυναίκας ονόματι Ευφροσύνης από την Άγκυρα της Μικράς Ασίας.  Η μητέρα του μικρού Κλήμεντος ανέθρεψε τον γιο της με τα νάματα της Εκκλησίας και του μετέδωσε το χριστιανικό ήθος. Σε ηλικία δώδεκα ετών ο Κλήμης βάδιζε την οδό της δικαιοσύνης και είχε φθάσει σε υψηλό επίπεδο λατρείας και ασκήσεως. Έτρωγε μόνο ξερά χόρτα, όπως οι Τρεις Παίδες τον καιρό τού Δανιήλ. Όταν χειροτονήθηκε διάκονος, αυξήθηκε στη μελέτη των ιερών βιβλίων, και τον σκέπαζε το Πνεύμα του Θεού.  Η φήμη του εξαπλώθηκε και έφθασε μέχρι τον αυτοκράτορα Διοκλητιανό, ο οποίος έφερε ενώπιόν του τον άγιο, και του υποσχέθηκε να τον βοηθήσει και να τον υιοθετήσει αν συμφωνούσε να προσκυνήσει τα είδωλα. Καθώς ο άγιος δεν ενέδωσε στις αξιώσεις του, ο Διοκλητιανός τον υπέβαλε σε διαφόρων ειδών βασανιστήρια. Όμως, ο Θεός τον ενδυνάμωνε, εκθέτοντας τους εχθρούς Του με τη δύναμή Του. Πολλοί τον βασάνισαν, μέχρι του σημείου να σταθεί ενώπιον επτά δικαστηρίων για να δικαστεί από αυτά, αλλά κάθε φορά ο Θεός τον ενίσχυε και τον παρηγορούσε.  Εντέλει τον αποκεφάλισαν και έλαβε έτσι τον στέφανο του μαρτυρίου. Το σώμα του το πήρε μια πιστή γυναίκα ονόματι Σοφία και το ενταφίασε με μεγάλες τιμές.   Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησε ο άγιος Κάου, ο οποίος ήταν από την πόλη Μπιμάι τού Ελ-Φαγιούμ. Τον καιρό εκείνο ο αυτοκράτορας Διοκλητιανός εξέδωσε το διάταγμα υπέρ της ειδωλολατρίας.  Ο άγιος είχε κτίσει ένα οίκημα έξω από την πόλη, όπου λάτρευε τον Θεό. Άγγελος Κυρίου τού εμφανίσθηκε σε όραμα και του είπε: «Γιατί κάθεσαι εδώ όταν μπορείς να γίνεις μάρτυρας; Σήκω τώρα και πήγαινε στο Ελ-Λαχούν, όπου θα βρεις τον απεσταλμένο του διοικητή της Αλεξανδρείας. Πήγαινε λοιπόν και ομολόγησε ενώπιόν του το όνομα του Χριστού, και τότε θα λάβεις τον στέφανο του μαρτυρίου».  Ο άγιος Κάου ξύπνησε πολύ χαρούμενος και πήγε στο Ελ-Λαχούν, όπου βρήκε τον απεσταλμένο του διοικητή στην ακτή. Όταν ο απεσταλμένος τον είδε, θαύμασε την ωραιότητα των γηρατειών του και τον τίμησε βγάζοντας από την τσέπη του ένα είδωλο από χρυσό και πολύτιμους λίθους και λέγοντάς του: «Αυτό είναι δώρο του αυτοκράτορα προς τον διοικητή της Αντινόης».  Ο άγιος Κάου πήρε το είδωλο στα χέρια του και θαύμασε το πόσο υπέροχα ήταν δουλεμένο. Μετά το πέταξε κάτω και το έκανε κομμάτια. Ο απεσταλμένος οργίσθηκε και τον διέταξε να τον ακολουθήσει. Τον πήγε στον διοικητή της Αντινόης και του είπε τι είχε κάνει ο άγιος Κάου. Ο διοικητής, αφού τον υπέβαλε σε βασανιστήρια, τον έστειλε στον διοικητή της Μπανάσα, ο οποίος τον υπέβαλε επίσης σε βασανιστήρια.  Καθώς ο άγιος δεν ενέδωσε και δεν προσκύνησε τα είδωλα, αποκεφαλίσθηκε και έλαβε τον στέφανο του μαρτυρίου. Μερικοί πιστοί ήλθαν και πήραν το σώμα του. Το εναπέθεσαν εκεί που συνήθιζε να λατρεύει τον Θεό και το ενταφίασαν εκεί. Αργότερα στο ίδιο μέρος έκτισαν προς τιμήν του ναό, εντός του οποίου ο Θεός τέλεσε πολλά θαύματα.   Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>



    <p>Ημέρα εικοστή ενάτη του μηνός Τόμπα</p>

    <p>1) Η κοίμηση της αγίας Ξένης.  2) Μνήμη του αγίου Συριακού του ασκητού.</p>

    <p>1) Την ημέρα αυτή κοιμήθηκε η αγία Ξένη, η οποία ήταν μοναχοκόρη ενός ευγενούς πλουσίου της Ρώμης. Από μικρή ηλικία συνήθισε να προσεύχεται και να νηστεύει, να επισκέπτεται φυλακισμένους και να βοηθά τους ενδεείς.  Επισκεπτόταν συχνά τις γυναικείες μονές της Ρώμης για να αφοσιώνεται στη λατρεία του Θεού. Μοίραζε στους πτωχούς ό,τι έφερνε μαζί της και της αρκούσε να τρώει ό,τι και οι μοναχές. Διάβαζε τους βίους των αγίων και προσευχόταν στον Θεό να την αξιώσει να μοιρασθεί με τις αδελφές τον μοναχικό βίο.  Συνέβη κάποια μέρα να της ζητήσει ένας από τους αξιωματούχους της Ρώμης το χέρι της για τον γιο του. Ο πατέρας της ενθουσιάσθηκε για την πρόταση αυτή. Έφερε στην κόρη του τα καλύτερα ρούχα, τους πιο ακριβούς πολύτιμους λίθους και τα ακριβότερα έπιπλα. Λίγο πριν το γάμο της, ζήτησε από τη μητέρα της να την αφήσει να πάει στο μοναστήρι για να δει τις αδελφές φίλες τηςπροτού παντρευθεί και να τις αποχαιρετίσει. Η μητέρα της τής επέτρεψε να πραγματοποιήσει την επιθυμία της αυτή.  Πήρε τα πολύτιμα κοσμήματά της και δύο από τις υπηρέτριές της και κατέβηκε γρήγορα στην παραλία, όπου βρήκε ένα πλοίο που πήγαινε στην Κύπρο, και επιβιβάσθηκε σ’ αυτό. Όταν έφθασε, πήγε στον άγιο Επιφάνιο, στον οποίο είπε την ιστορία της. Εκείνος τη συμβούλευσε να πάει στην Αλεξάνδρεια. Εκεί είδε τον αββά Θεόφιλο, εικοστό τρίτο πάπα Αλεξανδρείας, στον οποίο ανέφερε την επιθυμία της να ζήσει τον μοναχικό βίο. Ο πάπας συμφώνησε και, αφού την έκειρε μοναχή, την ενέδυσε το μοναχικό ράσο.  Η αγία Ξένη, αφού πούλησε όλα τα κοσμήματα και τα ρούχα που είχε φέρει μαζί της, έκτισε ναό προς τιμήν του αρχιδιακόνου Στεφάνου. Έμεινε μαζί με μια ομάδα παρθένων και μοναζουσών στις οποίες ο πάπας Θεόφιλος όρισε να είναι μαζί της.   Η αγία Ξένη επιδόθηκε στην άσκηση και τον πνευματικό αγώνα. Ζούσε μόνο με ψωμί και λίγα βρεγμένα χόρτα. Δεν έτρωγε μαγειρευμένο φαγητό, και κοιμόταν στο έδαφος. Αγωνίσθηκε με τον τρόπο αυτό για περισσότερο από είκοσι έτη.  Όταν η αγία κοιμήθηκε, ο Θεός τέλεσε ένα σημείο στον ουρανό, ώστε να φανερώσει τις ουράνιες ευλογίες που έλαβε. Μέρα μεσημέρι, εμφανίσθηκε στον ουρανό ένας φωτεινός σταυρός, του οποίου το φως ξεπερνούσε κατά πολύ σε λαμπρότητα το φως του ηλίου, και γύρω από τον σταυρό ένα στεφάνι από αστέρια, που έλαμπαν σαν βασιλικό στέμμα. Ο σταυρός εξακολούθησε να λάμπει, έως ότου το σώμα της αγίας Ξένης ετάφη μαζί με εκείνα των άλλων αγίων παρθένων· μετά ο σταυρός χάθηκε. Οι πιστοί κατάλαβαν ότι η εμφάνιση αυτή του σταυρού έγινε για να καταδειχθεί η αρετή της.  Αργότερα οι δύο υπηρέτριες της αγίας είπαν στον πάπα την πραγματική της ιστορία και το πώς ίδρυσε μαζί τους γυναικεία μονή για να αποκρύψει την ιστορία της και να την αποκαλούν αδελφή. Ο πάπας θαύμασε, δόξασε τον Θεό και συνέγραψε τον βίο της.  Οι προσευχές της ας είναι μαζί μας. Αμήν.</p>

    <p>2) Την αυτή ημέρα τελείται η μνήμη του αγίου Συριακού του ασκητού.  Η ευλογία του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα τριακοστή του μηνός Τόμπα</p>

    <p>1) Το μαρτύριο των αγίων γυναικών Πίστεως, Ελπίδος, Αγάπης, και της μητέρας τους Σοφίας.</p>

    <p>1) Την ημέρα αυτή μαρτύρησαν οι άγιες και ευλογημένες παρθένοι Πίστις, Ελπίς, Αγάπη, και η μητέρα τους Σοφία. Η αγία Σοφία ήταν από πλούσια και ευγενή οικογένεια της Αντιοχείας. Όταν απέκτησε τις τρεις κόρες της, τους έδωσε τα ονόματα Πίστις, Ελπίς, Αγάπη.  Όταν οι κόρες μεγάλωσαν, η αγία Σοφία πήγε μαζί τους στη Ρώμη για να τους διδάξει τη λατρεία του Θεού και τον φόβο Του. Ο ασεβής αυτοκράτορας Αδριανός έμαθε γι’ αυτές και τις κάλεσε να παρουσιασθούν ενώπιόν του. Η μητέρα συμβούλευσε τις κόρες και τις ενθάρρυνε, ώστε να μείνουν εδραίες στην πίστη του Κυρίου Ιησού Χριστού, λέγοντάς τους: «Ας μην ατονήσει ή εξασθενίσει η αποφασιστικότητά σας και ας μη σας παρασύρει η δόξα του κόσμου, ώστε να μην απολέσετε την αιώνια δόξα. Δείξτε υπομονή και επιμονή, έως ότου συναντήσετε τον Νυμφίο σας Χριστό, μαζί με τον Οποίο θα εισέλθετε στην ατελεύτητη χαρά». Η μεγαλύτερη κόρη ήταν δώδεκα ετών, η μεσαία δέκα ετών και η μικρή εννέα ετών.  Όταν παρουσιάσθηκαν ενώπιον του αυτοκράτορα, εκείνος ζήτησε από τη μεγαλύτερη κόρη να προσκυνήσει τα είδωλα, με την υπόσχεση να την παντρέψει με έναν από τους ισχυρούς άνδρες της αυτοκρατορίας του, καθώς και να της χαρίσει πολλές χαρές και ηδονές, εκείνη όμως αρνήθηκε. Τότε ο αυτοκράτορας διέταξε να την κτυπήσουν με σφυριά, να της ακρωτηριάσουν τα στήθη και να τη βάλουν σε ένα καζάνι με βραστό νερό που από κάτω έκαιγε φωτιά. Ο Κύριος ήταν μαζί της. Την έσωζε από τα βασανιστήρια, της χάριζε δύναμη και ειρήνη, και όλοι έμειναν κατάπληκτοι, δοξάζοντας τον Θεό. ¨Μετά απ’ αυτά, ο αυτοκράτορας διέταξε να την αποκεφαλίσουν.  Κατόπιν έφεραν τη δεύτερη κόρη ενώπιον του αυτοκράτορα, ο οποίος την κτύπησε και αυτήν βάναυσα και την έβαλε στο βραστό νερό. Μετά την έβγαλαν απ’ αυτό και την αποκεφάλισαν.  Η μητέρα φοβήθηκε μήπως η μικρότερη κόρη λυγίσει, γι’ αυτό την εμψύχωσε και την ενδυνάμωσε. Όταν ο αυτοκράτορας διέταξε να τη βάλουν στον τροχό, η μικρότερη κόρη επικαλέσθηκε κράζοντας τον Χριστό, ο Οποίος έστειλε άγγελό Του και έσπασε τον τροχό.  Ύστερα ο αυτοκράτορας διέταξε να τη ρίξουν στη φωτιά. Η κόρη προσευχήθηκε και έκανε το σημείο του σταυρού στο πρόσωπό της. Μετά πήδηξε στη φωτιά. Όλοι οι παριστάμενοι είδαν τρεις λευκοφορεμένους άνδρες να την περιβάλλουν, και την πύρινη κάμινο να είναι γεμάτη δροσιά. Όλοι θαύμασαν, και πολλοί πίστευσαν στον Κύριο Χριστό. Όλοι όσοι πίστευσαν αποκεφαλίσθηκαν.  Μετά ο αυτοκράτορας διέταξε να βάλουν στα πλευρά της κόρης καυτές ράβδους, αλλά ο Κύριος την ενδυνάμωνε, με αποτέλεσμα να μην αισθάνεται πόνο. Τελικά την αποκεφάλισαν.  Η μητέρα μετέφερε τα σώματα των θυγατέρων της έξω από την πόλη. Κάθισε και έκλαιγε, ζητώντας τους να μεσολαβήσουν στον Κύριο Χριστό ώστε να πάρει και τη δική της ψυχή. Ο Κύριος ικανοποίησε την επιθυμία της, και το πνεύμα της πήγε αμέσως στον Δημιουργό της. Κάποιοι πιστοί ήλθαν και πήραν τα σώματα και τα ενταφίασαν με μεγάλες τιμές.  Στο μεταξύ ο αυτοκράτορας Αδριανός κτυπήθηκε από μικρόβιο στα μάτια, με αποτέλεσμα να τυφλωθεί. Το σώμα του γέμισε σκουλήκια και τον βρήκε φοβερός θάνατος. Έτσι, ο Θεός απέδωσε δικαιοσύνη για τον θάνατο των τριών αγίων παρθένων.   Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

























    <p>Ο ΕΥΛΟΓΗΜΕΝΟΣ ΜΗΝΑΣ ΑΜΣΙΡ</p>

    <p>Ημέρα πρώτη του μηνός Αμσίρ</p>

    <p>1) Μνήμη τής εν Κωνσταντινουπόλει Οικουμενικής Συνόδου.  2) Μνήμη του καθαγιασμού τού ναού τού αγίου Πέτρου, της σφραγίδος των μαρτύρων.</p>

    <p>1) Την ημέρα αυτή κατά το έτος 381 μ.Χ. συνήλθαν σε Σύνοδο στην Κωνσταντινούπολη εκατόν πενήντα πατέρες μετά από εντολή του αυτοκράτορα Θεοδοσίου του Μεγάλου. Οι πατέρες αυτοί συνάχθηκαν για να κρίνουν τον Μακεδόνιο, πατριάρχη Κωνσταντινουπόλεως, τον Σαβέλλιο και τον Απολλινάριο, για τη βλασφημία τους αναφορικά με τη θεότητα του Λόγου και του Αγίου Πνεύματος.  Όταν η βλασφημία των τριών αυτών εξαπλώθηκε, οι πατέρες της Εκκλησίας, φροντίζοντας για την ειρήνη της Εκκλησίας, έκαναν τις αιρέσεις αυτές γνωστές στον αυτοκράτορα Θεοδόσιο. Ο αυτοκράτορας όρισε τη σύγκληση Συνόδου, για την οποία απέστειλε πρόσκληση στους: αββά Τιμόθεο, εικοστό δεύτερο πάπα Αλεξανδρείας· αββά Δάμασο, πάπα Ρώμης· αββά Πέτρο, πατριάρχη Αντιοχείας· αββά Κύριλλο, πατριάρχη Ιεροσολύμων. Οι πατριάρχες προσήλθαν στη Σύνοδο με τους επισκόπους τους, εκτός του πάπα Ρώμης, ο οποίος εξουσιοδότησε άλλους να μετάσχουν στη Σύνοδο αντ’ αυτού.  Όταν η Σύνοδος της Κωνσταντινουπόλεως άρχισε, κάλεσαν στο βήμα τον Μακεδόνιο. Ο αββάς Τιμόθεος, πάπας Αλεξανδρείας, ο οποίος προήδρευε της Συνόδου, τον ρώτησε: «Ποια είναι η πίστη σου;». Ο Μακεδόνιος απάντησε ότι το Άγιο Πνεύμα δημιουργήθηκε, όπως κάθε άλλο δημιούργημα. Ο αββάς Τιμόθεος είπε: «Το Άγιο Πνεύμα είναι το Πνεύμα του Θεού. Εάν πούμε, όπως υποστηρίζεις, ότι το Πνεύμα του Θεού δημιουργήθηκε, στην ουσία λέμε ότι η ζωή Του είναι δημιουργημένη, και ότι, επομένως, ο Θεός είναι ‘‘νεκρός’’ χωρίς Αυτό». Κατόπιν προέτρεψε τον Μακεδόνιο να αποκηρύξει την πεπλανημένη πεποίθησή του. Καθώς ο Μακεδόνιος αρνήθηκε να το κάνει, τον αφόρισαν, τον αναθεμάτισαν και τον αποσχημάτισαν.  Ύστερα ο αββάς Τιμόθεος ρώτησε τον Σαβέλλιο: «Και η δική σου πίστη ποια είναι;». Εκείνος απάντησε: «Η Τριάδα είναι μία ύπαρξη και ένα πρόσωπο». Ο αββάς Τιμόθεος είπε: «Εάν η Τριάδα είναι όπως υποστηρίζεις, τότε η αναφορά σε Τριάδα είναι αβάσιμη, το βάπτισμά σου είναι μάταιο, επειδή είναι εις το όνομα του Πατρός και του Υιού και του Αγίου Πνεύματος, και η Τριάδα θα έπασχε και θα πέθαινε, και όσα λέει το Ευαγγέλιο θα ήταν άκυρα, όπως το ότι ο Υιός ήταν στον ποταμό Ιορδάνη και ότι το Άγιο Πνεύμα κατήλθε και στάθηκε επάνω Του με τη μορφή περιστεριού και ότι ο Πατήρ μίλησε γι’ αυτόν από τους Ουρανούς». Κατόπιν ο αββάς Τιμόθεος προέτρεψε τον Σαβέλλιο να αποκηρύξει την πεποίθησή του. Καθώς ο Σαβέλλιος δεν το δέχθηκε, τον αφόρισαν, τον αναθεμάτισαν και τον αποσχημάτισαν.  Ύστερα ο αββάς Τιμόθεος ρώτησε τον Απολλινάριο: «Και η δική σου πίστη ποια είναι;». Εκείνος απάντησε: «Η ενανθρώπηση του Υιού έγινε με την ένωσή Του με την ανθρώπινη σάρκα, όχι όμως και με τη λογική ύπαρξη· γι’ αυτό, η θεότητά Του αντικατέστησε την ψυχή και τον νου τής ανθρωπίνης υπάρξεως». Ο αββάς Τιμόθεος απάντησε: «Ο Θεός Λόγος ενώθηκε με τη φύση μας για να μας σώσει· επομένως, εάν ενώθηκε μόνο με το ζωικό σώμα, δεν έσωσε το ανθρώπινο γένος αλλά τα ζώα. Οι άνθρωποι θα αναστηθούν κατά την Ημέρα της Αναστάσεως μαζί με τη λογική και ομιλούσα ψυχή· μαζί με αυτήν θα υπάρξει η κοινωνία ή η κατάκριση, και μαζί με αυτήν οι άνθρωποι θα λάβουν την ευλογία ή θα καταδικασθούν. Συνεπώς, η ενανθρώπηση θα ήταν μάταιη. Αν ήταν έτσι όπως ισχυρίζεσαι, γιατί ονόμασε τον Εαυτό Του άνθρωπο, αν δεν είχε ενωθεί με τη λογική και ομιλούσα ψυχή;». Κατόπιν ο αββάς Τιμόθεος προέτρεψε τον απολλινάριο να αποκηρύξει την πεπλανημένη πεποίθησή του, αλλά και αυτός αρνήθηκε να το κάνει, οπότε αφορίσθηκε, αναθεματίσθηκε και αποσχηματίσθηκε, όπως και οι άλλοι δύο προηγουμένως.  Τελικά η Σύνοδος αφόρισε όχι μόνο τους τρεις αλλά και όλους εκείνους που συμφωνούσαν μαζί τους. Ύστερα η Σύνοδος συμπλήρωσε το Σύμβολο της Πίστεως που είχε ορισθεί από τους Πατέρες της Συνόδου της Νικαίας και τελείωνε ως εξής: «… ού της βασιλείας ουκ έσται τέλος». Οι πατέρες της Συνόδου της Κωνσταντινουπόλεως προσέθεσαν: «[Πιστεύω] και εις το Πνεύμα το Άγιον, το κύριον, το ζωοποιόν…», μέχρι το τέλος. Επίσης, θέσπισαν πολλούς κανόνες, οι οποίοι εξακολουθούν να βρίσκονται στα χέρια των πιστών μέχρι σήμερα.  Οι ευχές των αγίων αυτών πατέρων ας είναι μαζί μας. Αμήν.</p>

    <p>2) Την αυτή ημέρα τιμούμε την ανάμνηση του καθαγιασμού τού ναού τού αγίου Πέτρου, δεκάτου εβδόμου πατριάρχου Αλεξανδρείας και σφραγίδος των μαρτύρων, ο οποίος μαρτύρησε στην Αλεξάνδρεια επί των εσχάτων ημερών της βασιλείας του ασεβούς αυτοκράτορα Διοκλητιανού. Όταν αυτοκράτορας έγινε ο Μέγας Κωνσταντίνος, καταστράφηκαν οι ειδωλολατρικοί ναοί και κτίσθηκαν εκκλησίες. Έτσι, οι πιστοί ανήγειραν και την εκκλησία αυτή δυτικά της Αλεξανδρείας, στο όνομα του αγίου Πέτρου, της σφραγίδος των μαρτύρων. Ο ναός αυτός υπήρχε μέχρι λίγο αφότου βασίλευσαν οι Άραβες στην Αίγυπτο. Μετά καταστράφηκε.  Η ευλογία του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα δευτέρα του μηνός Αμσίρ</p>

    <p>1) Η κοίμηση του μεγάλου αγίου Παύλου, του πρώτου ερημίτου.  2) Η κοίμηση του αγίου Λογγίνου, ηγουμένου της μονής των Πατέρων (Ελ-Ζουγκάγ).</p>

    <p>1) Την ημέρα αυτή κατά το έτος 341 μ.Χ. κοιμήθηκε ο μέγας άγιος αββάς Παύλος, ο πρώτος ερημίτης, ο οποίος ήταν από την Αλεξάνδρεια και είχε έναν αδελφό ονόματι Πέτρο. Μετά την κοίμηση του πατέρα τους, μοιράσθηκαν την κληρονομιά. Όμως, ο αδελφός του πήρε το μεγαλύτερο μέρος, ενέργεια που πλήγωσε τον Παύλο, ο οποίος του είπε: «Γιατί δεν μου δίνεις το νόμιμο μερίδιό μου από την κληρονομιά του πατέρα μου;». Ο Πέτρος αποκρίθηκε: «Είσαι νέος στην ηλικία και φοβούμαι ότι θα το σπαταλήσεις. Θα το φυλάξω εγώ για σένα».  Καθώς δεν συμφωνούσαν, πήγαν στον διοικητή για να κρίνει εκείνος τη διαφορά τους. Στον δρόμο, είδαν μια νεκρική πομπή. Ο Παύλος ρώτησε ένας από τους πενθούντες σχετικά με τον θανόντα. Εκείνος του απάντησε ότι ο θανών ήταν ένας από τους ευγενείς και πλουσίους της πόλης, ότι άφησε πίσω τα πλούτη και την περιουσία του, και ότι πήγαιναν να τον θάψουν με μόνο το ένδυμά του.  Ο άγιος Παύλος αναστέναξε καρδιακά και αναρωτήθηκε: «Τι πρέπει λοιπόν να κάνω με όλα τα χρήματα του μάταιου τούτου κόσμου, τον οποίο θα αφήσω γυμνός;». Κοίταξε τον αδελφό του και του είπε: «Αδελφέ μου, ας γυρίσουμε, αφού δεν θα σου ζητήσω τίποτε, ακόμη και όσα μου ανήκουν».  Κατά την επιστροφή τους, ο Παύλοςl άφησε τον αδελφό του και συνέχισε τον δρόμο του έως ότου βγήκε από την πόλη. Βρήκε έναν τάφο, όπου έμεινε επί τρεις ημέρες προσευχόμενος στον Κύριο Χριστό να τον οδηγήσει σε ό,τι Τον ευχαριστεί. Όσο για τον αδελφό του, έψαξε επισταμένως τον Παύλο, και, καθώς δεν τον βρήκε, λυπήθηκε πολύ για ό,τι είχε κάνει.  Ο Θεός έστειλε στον άγιο Παύλο έναν άγγελο, ο οποίος τον πήρε από το μέρος εκείνο και περπάτησαν μαζί, μέχρι που έφθασαν στην ανατολική εσώτερη έρημο. Έμεινε εκεί επί εβδομήντα έτη, κατά τη διάρκεια των οποίων δεν είδε κανέναν άνθρωπο. Επίσης, φορούσε ένα πανωφόρι από ίνες φοινικιάς. Ο Κύριος του έστελνε κάθε μέρα με έναν κόρακα μισό καρβέλι ψωμί.  Όταν ο Κύριος θέλησε να κάνει γνωστή την αγιότητα και τη δικαιοσύνη του αγίου Παύλου, έστειλε άγγελό Του στον άγιο Αντώνιο τον Μέγα, ο οποίος πίστευε ότι ήταν ο πρώτος που κατοίκησε την έρημο. Ο άγγελος είπε στον άγιο Αντώνιο: «Υπάρχει κάποιος που ζει στην εσώτερη έρημο· ο κόσμος δεν είναι άξιος να ακολουθήσει τα βήματά του. Με τις προσευχές του, ο Κύριος στέλνει τη βροχή και τη δροσιά στη γη, και κάνει τον Νείλο να πλημμυρίζει στην κατάλληλη εποχή».  Όταν ο άγιος Αντώνιος το άκουσε αυτό, σηκώθηκε αμέσως και πήγε στην εσώτερη έρημο, σε απόσταση μίας ημέρας. Ο Θεός τον οδήγησε στο σπήλαιο του αγίου Παύλου. Όταν εισήλθε, έβαλε ο ένας στον άλλο μετάνοια, και μετά κάθισαν και συζητούσαν για το μεγαλείο του Κυρίου. Το απόγευμα ο κόρακας ήλθε φέρνοντας ένα ολόκληρο καρβέλι ψωμί. Τότε ο άγιος Παύλος είπε στον άγιο Αντώνιο: «Τώρα ξέρω ότι είσαι ένα από τα παιδιά του Θεού. Επί εβδομήντα έτη ο Κύριος μου στέλνει καθημερινά μισό καρβέλι ψωμί, αλλά σήμερα ο Κύριος στέλνει και τη δική σου τροφή. Τώρα, πήγαινε, σε παρακαλώ, και φέρε μου, όσο πιο γρήγορα γίνεται, το ένδυμα που είχε δώσει ο αυτοκράτορας Κωνσταντίνος στον πάπα Αθανάσιο».  Ο άγιος Αντώνιος πήγε στον άγιο Αθανάσιο, πήρε το ένδυμα απ’ αυτόν και γύρισε στον άγιο Παύλο. Κατά την επιστροφή του, είδε την ψυχή του αγίου Παύλου να μεταφέρεται από τους αγγέλους στον ουρανό. Όταν έφθασε στο σπήλαιο, διαπίστωσε ότι ο άγιος Παύλος είχε αναχωρήσει από τον κόσμο τούτο. Τον φίλησε με δάκρυα, και τον ενέδυσε με το ένδυμα το οποίο του είχε ζητήσει, και πήρε το πανωφόρι του που ήταν από ίνες.  Όταν ο άγιος Αντώνιος θέλησε να θάψει τον άγιο Παύλο, αναρωτιόταν πώς να σκάψει τον τάφο. Τότε δύο λιοντάρια εισήλθαν στο σπήλαιο, έκλιναν πρώτα τα κεφάλια τους προ του σώματος του αγίου Παύλου, και κατόπιν τα κούνησαν σαν να ρωτούσαν τον άγιο Αντώνιο τι έπρεπε να κάνουν. Ο άγιος Αντώνιος κατάλαβε ότι τα έστειλε ο Θεός. Μετά σημείωσε στο έδαφος το μήκος και το πλάτος του σώματος, και τα λιοντάρια έσκαψαν τον τάφο με τα νύχια τους, σύμφωνα με τις οδηγίες του αγίου Αντωνίου. Έπειτα ο άγιος Αντώνιος, αφού πρώτα ενταφίασε το τίμιο σώμα, επέστρεψε στον πάπα Αθανάσιο και του είπε όσα συνέβησαν. Ο άγιος Αθανάσιος έστειλε ανθρώπους του να του φέρουν το σώμα του αγίου Παύλου. Τους πήρε αρκετές ημέρες να ψάχνουν στα βουνά, αλλά δεν μπορούσαν να βρουν πού βρισκόταν ο τάφος του. Ο άγιος Παύλος παρουσιάσθηκε σε όραμα στον πάπα και του είπε ότι ο Κύριος δεν θα επέτρεπε να φανερωθεί ο τόπος που έκειτο το σώμα του. Ζήτησε λοιπόν από τον πάπα να μην ταλαιπωρεί τους ανθρώπους που έψαχναν, αλλά να τους πει να επιστρέψουν.  Ο πάπας Αθανάσιος συνήθιζε να φοράει το πανωφόρι του αγίου Παύλου, το οποίο ήταν από ίνες φοινικιάς, τρεις φορές τον χρόνο κατά τη διάρκεια της Θείας Λειτουργίας. Κάποτε θέλησε να κάνει γνωστή στους πιστούς την αγιότητα του πρώην κατόχου τού πανωφοριού εκείνου. Το έβαλε λοιπόν πάνω σ’ έναν νεκρό, και ο νεκρός αμέσως αναστήθηκε. Η φήμη του θαύματος αυτού διαδόθηκε παντού στην Αίγυπτο.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα κοιμήθηκε ο αγνός άγιος αββάς Λογγίνος, ηγούμενος της μονής των Πατέρων (Ελ-Ζουγκάγ), ο οποίος ήταν από την Κιλικία της Μικράς Ασίας. Έγινε μοναχός σε μονή όπου είχε γίνει μοναχός και ο πατέρας του Λουκιανός μετά τον θάνατο της συζύγου του.  Όταν ο ηγούμενος της μονής αυτής κοιμήθηκε, οι μοναχοί θέλησαν να ορίσουν νέο γούμενό τους τον άγιο Λουκιανό, εκείνος όμως αρνήθηκε, γιατί απέφευγε τη ματαιότητα της δόξης του κόσμου. Πήρε τον γιο του Λογγίνο και πήγαν στη Συρία, όπου έζησαν σε μια εκκλησία. Ο Θεός έκανε γνωστές τις αρετές τος τελώντας πολλά θαύματα δι’ αυτών. Φοβούμενος τη ματαιότητα της δόξης του κόσμου τούτου, ο Λογγίνος πήγε στην Αίγυπτο, με την άδεια του πατέρα του.  Όταν έφθασε εκεί, πήγε στη μονή των Πατέρων (Ελ-Ζουγκάγ), που ήταν δυτικά της Αλεξανδρείας. Οι μοναχοί τον υποδέχθηκαν με χαρά. Μετά την κοίμηση του ηγουμένου, οι μοναχοί όρισαν ηγούμενό τους τον αββά Λογγίνο, λόγω των αρετών του και του καλού ήθους του. Λίγο μετά ήλθε και ο πατέρας του Λουκιανός, οπότε εργάσθηκαν μαζί φτιάχνοντας καραβόπανα, τα οποία πουλούσαν για τη συντήρησή τους. Ο Θεός τέλεσε πολλά σημεία και θαύματα διά των χειρών τους.  Ο πατέρας Λουκιανός αναχώρησε από τον κόσμο τούτο εν ειρήνη, και λίγο μετά κοιμήθηκε και ο γιος του αββάς Λογγίνος.  Οι προσευχές των δύο αυτών πατέρων ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα τρίτη του μηνός Αμσίρ</p>

    <p>1) Η κοίμηση του αγίου Ιακώβου του ασκητού.</p>

    <p>1) Την ημέρα αυτή κοιμήθηκε ο άγιος Ιάκωβος ο ασκητής μοναχός, ο οποίος απαρνήθηκε τον κόσμο από την παιδική του ηλικία. Έμεινε σε ένα σπήλαιο επί δεκαπέντε έτη, κατά τη διάρκεια των οποίων επιδόθηκε σε πολλή νηστεία και αδιάλειπτη προσευχή. Όλα αυτά τα χρόνια δεν βγήκε από το σπήλαιό του.  Μερικοί οπαδοί του πονηρού συνωμότησαν εναντίον του και του έστειλαν μια πόρνη. Αυτή, αφού καλλωπίσθηκε, μπήκε στο σπήλαιο του αγίου. Προσπάθησε να έλθει όσο πιο κοντά του γινόταν και να φερθεί με τέτοιον τρόπο, ώστε να τον κάνει να πέσει μαζί της στην αμαρτία. Εκείνος όμως της κήρυξε, θυμίζοντάς της το πυρ της κολάσεως και την αιώνιο τιμωρία. Εκείνη μετανόησε μπροστά του και επέστρεψε στην πόλη ευχαριστώντας τον Θεό, ο Οποίος τη σπλαχνίστηκε και τη μεπέστρεψε από την οδό του αιωνίου θανάτου στην οδό της αιωνίου ζωής.  Ο Θεός τέλεσε πολλά θαύματα μέσω του αγίου Ιακώβου, ο οποίος, όταν ολοκλήρωσε την επίγεια πορεία του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα τετάρτη του μηνός Αμσίρ</p>

    <p>1) Το μαρτύριο του αγίου Αγάβου, ενός εκ των εβδομήκοντα αποστόλων.</p>

    <p>1) Την ημέρα αυτή μαρτύρησε ο άγιος Άγαβος, ένας εκ των εβδομήκοντα αποστόλων. Οι εβδομήκοντα απόστολοι είχαν επιλεγεί από τον Κύριο για να παρίστανται κοντά Του κατά το κήρυγμα του Ευαγγελίου. Ο άγιος Άγαβος ήταν μαζί με τους δώδεκα αποστόλους στο υπερώο κατά την ημέρα της Πεντηκοστής, και έγινε πλήρης Αγίου Πνεύματος, του Παρακλήτου.  Έλαβε το χάρισμα της προφητείας, όπως μας πληροφορούν οι Πράξεις των Αποστόλων: «Καθώς μείναμε στην Καισάρεια περισσότερες ημέρες, κατέβηκε από την Ιουδαία κάποιος προφήτης ονόματι Άγαβος, ο οποίος ήλθε σ’ εμάς, πήρε τη ζώνη του Παύλου, και, αφού έδεσε τα δικά του χέρια και πόδια, είπε: ‘‘Αυτά λέει το Πνεύμα το Άγιο: ‘Τον άνδρα στον οποίο ανήκει αυτή η ζώνη, έτσι θα τον δέσουν οι Ιουδαίοι στην Ιερουσαλήμ, και θα τον παραδώσουν στα χέρια των εθνών’ ’’ (Πράξεις 21:10-11). Η προφητεία αυτή εκπληρώθηκε λίγο αργότερα (Πράξεις 21:17-36).  Επίσης προφήτευσε ότι επρόκειτο να πέσει λιμός σε ολόκληρη την οικουμένη. Η προφητεία εκπληρώθηκε επί των ημερών του Ρωμαίου αυτοκράτορα Κλαυδίου Καίσαρα (Πράξεις 11:27-28).  Κήρυξε το Ευαγγέλιο μαζί με τους αγίους αποστόλους. Πήγε σε πολλές χώρες, διδάσκοντας και μεταστρέφοντας στη γνώση του Κυρίου Χριστού πολλούς Εβραίους και Έλληνες, τους οποίους καθαγίασε με το ζωοποιό βάπτισμα. Αυτό είχε ως αποτέλεσμα να τον συλλάβουν οι Εβραίοι των Ιεροσολύμων και να τον βασανίσουν κτυπώντας τον βάναυσα. Έπειτα του πέρασαν σχοινί γύρω από τον λαιμό και τον έσυραν έξω από την πόλη. Εκεί τον λιθοβόλησαν, μέχρι που παρέδωσε το αγνό πνεύμα του. Τη στιγμή εκείνη κατήλθε φως από τον ουρανό, που το είδαν όλοι ως μια μεγάλη στήλη μεταξύ του σώματός του και του ουρανού. Μια Εβραία, βλέποντάς το, είπε: «Πραγματικά ο άνθρωπος αυτός ήταν δίκαιος». Και συνέχισε φωνάζοντας δυνατά: «Είμαι χριστιανή και πιστεύω στον Θεό του αγίου αυτού». Τη λιθοβόλησαν και αυτήν, μέχρι που παρέδωσε το πνεύμα. Μετά την ενταφίασαν στον ίδιο τάφο με τον άγιο Άγαβο.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα πέμπτη του μηνός Αμσίρ</p>

    <p>1) Η κοίμηση του αγίου Αγριππίνου, δεκάτου πατριάρχου Αλεξανδρείας.  2) Μνήμη του αγίου αββά Σισώη και του αγίου αββά Αμπανούμπ.  3) Η κοίμηση του αγίου Απόλλωνος, φίλου του αββά Αμπίμπ.  4) Η ανακομιδή των λειψάνων των τεσσαράκοντα εννέα γερόντων της Σκήτης.</p>

    <p>1) Την ημέρα αυτή κατά το έτος 181 μ.Χ. κοιμήθηκε ο άγιος πατέρας αββάς Αγριππίνος, δέκατος πατριάρχης Αλεξανδρείας. Ο πατέρας αυτός ήταν άγιος και αγνός, και είχε φόβο Θεού. Χειροτονήθηκε ιερέας σε ναό της Αλεξανδρείας.  Όταν κοιμήθηκε ο πάπας Κελαδίων, ένατος πατριάρχης, εξελέγη πατριάρχης ο αββάς Αγριππίνος από τον κλήρο και τον λαό της Αλεξανδρείας. Με τη χάρη του Θεού, ανέλαβε τον αποστολικό θρόνο της Αλεξανδρείας και βάδισε στα ίχνη των αποστόλων. Ακόμη κήρυξε τον λόγο του Θεού και δίδαξε τη βάση της πίστεως με τους ζωοποιούς της κανόνες. Ποίμανε τον λαό του με όλη του τη δύναμη, διδάσκοντάς τον και προσευχόμενος γι’ αυτόν. Δεν κατείχε χρυσό ή ασήμι, και ό,τι είχε ήταν μόνο για την ικανοποίηση των βασικών προσωπικών του αναγκών. Ολοκλήρωσε την επίγεια πορεία του αφού παρέμεινε δώδεκα έτη στον θρόνο του αγίου Μάρκου. Μετά κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>2) Την αυτή ημέρα η Εκκλησία τιμά τη μνήμη του αγίου αββά Σισώη, της μονής Αχμίμ, και του αγίου αββά Αμπανούμπ.  Οι προσευχές τους ας είναι μαζί με όλους μας. Αμήν.</p>

    <p>3) Την αυτή ημέρα η Εκκλησία τιμά τη μνήμη της κοιμήσεως του αγίου Απολλώ, φίλου του αγίου Αμπίμπ.  Οι προσευχές του ας είναι μαζί με όλους μας. Αμήν.    4) Την αυτή ημέρα εορτάζουμε την ανακομιδή των λειψάνων των τεσσαράκοντα εννέα αγίων της ερήμου της Σκήτης στον ναό τους στη μονή του αγίου Μακαρίου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα έκτη του μηνός Αμσίρ</p>

    <p>1) Η εύρεση του σώματος του αγίου Ιππολύτου, πάπα Ρώμης.   2) Το μαρτύριο των αγίων Αμπακίρ, Ιωάννου, των τριών παρθένων και της μητέρας τους.     1) Την ημέρα αυτή η Εκκλησία εορτάζει την εύρεση του σώματος του αγίου Ιππολύτου, πάπα Ρώμης, ο οποίος ήταν ένας ενάρετος και άψογος άνθρωπος στην εποχή του.  Εξελέγη στην Έδρα της Ρώμης μετά τον πατέρα Υγίνο, κατά το πρώτο έτος της ενθρόνισης του αββά Κελαδίωνος, ενάτου πατριάρχου Αλεξανδρείας. Ο πάπας Ιππόλυτος δίδασκε αδιαλείπτως τον λαό του και τον προφύλασσε από τις ειδωλολατρικές επιρροές, εδραιώνοντάς τον στην πίστη του Κυρίου Χριστού.  Όταν η φήμη του έφθασε μέχρι τον ασεβή αυτοκράτορα Κλαύδιο Καίσαρα, εκείνος τον συνέλαβε και τον υπέβαλε σε φρικτά βασανιστήρια. Κατόπιν ο αυτοκράτορας του έδεσε στα πόδια μια βαριά πέτρα και τον πέταξε στη θάλασσα κατά την πέμπτη ημέρα του μηνός Αμσίρ.  Την επομένη ένας πιστός βρήκε το σώμα του αγίου να επιπλέει στη θάλασσα, και την πέτρα να είναι δεμένη στο πόδι του. Ο πιστός πήρε το σώμα στο σπίτι του και το τύλιξε σε σάβανα. Τα νέα διαδόθηκαν στη Ρώμη και σε όλες τις γύρω πόλεις,και έφθασαν μέχρι τον Καίσαρα,ο οποίος ρώτησε για το σώμα, αλλά ο πιστός το είχε κρύψει.  Ο άγιος Ιππόλυτος άφησε έναν μεγάλο πλούτο από διδαχές για την ενανθρώπηση του Κυρίου, και αρκετές ομιλίες για τη χριστιανική διδασκαλία. Επίσης, θέσπισε τριανταοκτώ κανόνες.  Οι προσευχές του ας είναι μαζί με όλους μας. Aμήν.</p>

    <p>2) Την αυτή ημέρα μαρτύρησαν οι άγιοι Αμπακίρ, Ιωάννης, οι τρεις παρθένοι Θεοδώρα, Θεοπίστη και Θεοδοσία, και η μητέρα τους Αθανασία.  Ο άγιος Αμπακίρ ήταν μοναχός από νεαρή ηλικία, ενώ ο άγιος Ιωάννης ήταν στρατιώτης στην προσωπική φρουρά του αυτοκράτορα. Και οι δύο είχαν φύγει από την ιδιαίτερη πατρίδα τους, την Αλεξάνδρεια, και ζούσαν στην Αντιόχεια. Όταν ο Διοκλητιανός εξαπέλυσε διωγμό κατά των χριστιανών, οι άγιοι αυτοί ομολόγησαν την πίστη τους στον Κύριο Χριστό μαζί με τις παρθένους και τη μητέρα τους.  Όταν ο αυτοκράτορας έμαθε ότι κατάγονται από την Αλεξάνδρεια, τους έστειλε στον διοικητή της Αλεξανδρείας. Όταν έφθασαν στην Αλεξάνδρεια και παρουσιάσθηκαν ενώπιον του διοικητή, ομολόγησαν την πίστη τους στον Κύριο Χριστό, οπότε εκείνος διέταξε να αποκεφαλισθούν. Επίσης, η αγία Αθανασία παρηγορούσε και εδραίωνε τις κόρες της, λέγοντάς τους ότι, εάν μαρτυρούσαν, θα γίνοντας νύμφες του Χριστού. Ύστερα απ’ αυτά, πρώτα αποκεφαλίσθηκαν οι παρθένοι, έπειτα η μητέρα τους, και τέλος, οι άγιοι Αμπακίρ και Ιωάννης. Τα σώματά τους τα πέταξαν στα θηρία και στα πουλιά. Ωστόσο, μερικοί πιστοί ήλθαν τη νύκτα, τα πήραν, τα εναπέθεσαν σε λάρνακα και τα έκρυψαν, μέχρι την κατάπαυση των διωγμών.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εβδόμη του μηνός Αμσίρ    1) Η κοίμηση του αγίου Αλεξάνδρου του δευτέρου, τεσσαρακοστού τρίτου πατριάρχου Αλεξανδρείας.  2) Η κοίμηση του αγίου Θεοδώρου, τεσσαρακοστού πέμπτου πατριάρχου Αλεξανδρείας.</p>

    <p>1) Την ημέρα αυτή κατά το έτος 715 μ.Χ. κοιμήθηκε ο άγιος πατέρας αββάς Αλέξανδρος ο δεύτερος, τεσσαρακοστός τρίτος πατριάρχης Αλεξανδρείας, ο οποίος ήταν από την πόλη Μπάνα. Έγινε μοναχός στη μονή των Πατέρων, γνωστή και ως μονή Ελ-Ζουγκάγ, η οποία βρισκόταν δυτικά της Αλεξανδρείας. Λόγω της δικαιοσύνης και της ευρυμάθειάς του, εξελέγη στον θρόνο του αγίου Μάρκου.  Κατά τη διάρκεια της πατριαρχείας του υπέστη πολλές δοκιμασίες. Ήταν σύγχρονος του χαλίφη Ελ-Ουαλίντ Ιμπν Αμπντ-Ελμαλέκ, ο οποίος, όταν ανέλαβε το χαλιφάτο, το 698 μ.Χ., διόρισε τον αδελφό του Αμπντάλλα διοικητή της Αιγύπτου. Ο Αμπντάλλα συμπεριφέρθηκε άσχημα στους χριστιανούς της Αιγύπτου και δήμευσε τις μονές της ερήμου της Σκήτης.  Η κακή φύση του έφθασε στα άκρα. Όταν μια ημέρα μπήκε σε μια μονή στην Άνω Αίγυπτο και είδε μια εικόνα της Παρθένου Μαρίας, της Θεοτόκου, ρώτησε να μάθει σχετικά. Του είπαν πως είναι η εικόνα της Παρθένου Μαρίας, της μητέρας του Χριστού, του Σωτήρα του κόσμου. Τότε έφτυσε την εικόνα και είπε: «Θα ζω για να καταστρέψω όλους τους χριστιανούς». Επίσης, βλασφήμησε τον Κύριο Χριστό.  Τη νύκτα είδε στον ύπνο του ένα όραμα, το οποίο τον ενόχλησε και του γέμισε την καρδιά με φόβο, οπότε έγραψε μια επιστολή στον αδελφό του. Σ’ αυτήν του έλεγε ότι υπέφερε την προηγούμενη μέρα, καθώς είδε έναν Άνθρωπο να κάθεται σ’ έναν μεγάλο θρόνο, το πρόσωπό Του να λάμπει περισσότερο κι από τον ήλιο, και γύρω του να είναι χιλιάδες ένοπλοι. Εμείς οι δύο ήμασταν πίσω από Αυτόν δεμένοι. Όταν ρώτησα ποιος είναι, μου ειπώθηκε ότι είναι ο Ιησούς Χριστός, ο Βασιλέας των χριστιανών, τον οποίον εγώ περιφρόνησα και χλεύασα την προηγούμενη μέρα. Ύστερα, ήλθε ένας από τους ενόπλους και με τρύπησε στα πλευρά με το δόρυ του». Ο αδελφός του λυπήθηκε πολύ όταν άκουσε για το όραμα αυτό. Την ίδια νύκτα ο Αμπντάλλα ανέβασε υψηλό πυρετό και πέθανε. Σαράντα ημέρες μετά πέθανε και ο αδελφός του Ελ-Ουαλίντ.  Το 701 μ.Χ. διαδέχθηκε τον Αμπντάλλα άλλος διοικητής, ο οποίος ακολούθησε την πολιτική του προκατόχου του. Φέρθηκε και αυτός βάναυσα προς τους χριστιανούς. Συνέλαβε τον άγιο Αλέξανδρο και τον υπέβαλε σε βασανιστήρια, έως ότου οι πιστοί συγκέντρωσαν γι’ αυτόν τρεις χιλιάδες δηνάρια. Ο Θεός οδήγησε στην απώλεια λίγο μετά τον διοικητή αυτό. Ο επόμενος διοικητής ήταν πιο μοχθηρός από τον προκάτοχό του. Διέταξε τη σύλληψη του πάπα και ζήτησε γι’ αυτόν τρεις χιλιάδες δηνάρια. Ο πάπας προφασίσθηκε ότι τα χρήματα που είχε δώσει στον προκάτοχό του τα συνέλεξαν μερικοί πιστοί και τα υπόλοιπα τα δανείσθηκε. Ο διοικητής δεν δέχθηκε τις εξηγήσεις του, και τελικά ο πάπας τού ζήτησε περίοδο χάριτος.  Ο πάπας πήγε στην Άνω Αίγυπτο για να συγκεντρώσει χρήματα από τους πιστούς. Κατά τη διάρκεια της μετάβασής του, ένας ασκητής μοναχός ζήτησε από δύο από τους υποτακτικούς του να σκάψουν στον βράχο. Καθώς έσκαβαν, βρήκαν πέντε χάλκινα αγγεία γεμάτα χρυσό. Κράτησαν το ένα από αυτά και έδωσαν τα άλλα στον ερημίτη, ο οποίος τα έστειλε στον πάπα. Οι δύο υποτακτικοί πήραν τον χρυσό και άφησαν την έρημο. Βγήκαν στον κόσμο, παντρεύθηκαν, και απέκτησαν δούλους, υπηρέτριες και κοπάγια από ζωντανά. Όταν ο διοικητής έμαθε γι’ αυτούς, τους κάλεσε ενώπιόν του. Τους απείλησε, αν δεν του έλεγαν την αλήθεια για τον πλούτο που απέκτησαν από τη μια στιγμή στην άλλη. Εκείνοι του είπαν για τα πέντε αγγεία χρυσού, εκ των οποίων τα τέσσερα είχαν δοθεί στον πάπα. Μετά απ’ αυτό, ο διοικητής όρμησε στο Πατριαρχείο και λεηλάτησε όλα τα εκκλησιαστικά σκεύη, συνέλαβε τον πατριάρχη, τον έβρισε και τον έβαλε φυλακή. Έπειτα απαίτησε από τον πατριάρχη τα τέσσερα αγγεία και τα τρεις χιλιάδες δηνάρια. Δεν θα τον απελευθέρωσε αν δεν του τα έδινε όλα.  Λίγο μετά ο διοικητής πέθανε, και τον διαδέχθηκε άλλος, περισσότερο μοχθηρός από αυτόν. Ο νέος διοικητής διέταξε να σχηματίσουν σε όλη τη χώρα οι χριστιανοί στους καρπούς των χεριών τους, αντί για το σχήμα του σταυρού, το όνομα του «θηρίου» για το οποίο είχε προφητεύσει ο άγιος Ιωάννης ο Θεολόγος. Διέταξε μάλιστα να κάνει το ίδιο και ο πάπας, εκείνος όμως αρνήθηκε. Ο διοικητής επέμεινε, οπότε ο πάπας ζήτησε να του δώσει τρεις ημέρες.  Ο πάπας πήγε στο κελλί του και προσευχήθηκε στον Κύριο Ιησού Χριιστό να μην τον εγκαταλείψει, ώστε να μην αποτύχει στη δοκιμασία αυτή. Ο Κύριος απάντησε στην προσευχή του· έτσι, ασθένησε ελαφρά.  Πήγε μετά στον διοικητή και ζήτησε την άδειά του να πάει στην Αλεξάνδρεια, εκείνος όμως αρνήθηκε, θεωρώντας ότι ο πάπας προσποιείται ασθένεια απλώς και μόνο για να αποφύγει να κάνει στον καρπό του το σημείο του «θηρίου». Ύστερα ο Κύριος τον πληροφόρησε πνευματικά ότι θα αναχωρούσε από τον κόσμο τούτο μετά από τέσσερις ημέρες. Ο άγιος το ανακοίνωσε στους υποτακτικούς του και τους ζήτησε να ετοιμάσουν ένα φέρετρο για να μεταφέρουν το λείψανό του και να το θάψουν δίπλα στα σώματα των αγίων πατέρων. Όταν κοιμήθηκε εν ειρήνη, τον μετέφεραν και τον ενταφίασαν όπως είχε ζητήσει.  Επί πατριαρχείας του αββά Αλεξάνδρου οι Μελκίτες είχαν έναν πατριάρχη στην Αίγυπτο ονόματι Αναστάσιο, τον οποίο μίσησε ο ίδιος ο λαός του, επειδή αγαπούσε τους ορθοδόξους Κόπτες και ήταν ειρηνικός μαζί τους. Μάλιστα, άφησε την κοινότητά του, πήγε στον πάπα Αλέξανδρο και ομολόγησε ενώπιόν του την ορθόδοξη πίστη. Ο πάπας Αλέξανδρος φέρθηκε καλά στον πατριάρχη Αναστάσιο, τον τίμησε, και θέλησε να του αναθέσει τις υποθέσεις του Πατριαρχείου, ώστε να μπορέσει ο ίδιος να αφοσιωθεί στη λατρεία έγκλειστος σε μία από τις μονές. Όμως, ο πατέρας Αναστάσιος αρνήθηκε, λέγοντάς του: «Εάν επιθυμούσα τον πατριαρχικό θρόνο, θα είχα παραμείνει εκεί, αφού ήμουν πατριάρχης, όμως τώρα θέλω να είμαι υποτακτικός σου». Τελικά δέχθηκε να γίνει επίσκοπος σε μία από τις επισκοπικές περιφέρειες, όπου ποίμανε το ποίμνιο που του εμπιστεύθηκαν άψογα.  Ο αββάς Αλέξανδρος έμεινε στον πατριαρχικό θρόνο επί εικοσιτέσσερα έτη και εννέα μήνες.  Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα κατά το έτος 728 μ.Χ. κοιμήθηκε ο άγιος Θεόδωρος, τεσσαρακοστός πέμπτος πάπας Αλεξανδρείας. Ήταν μοναχός σε μια μονή κοντά στη Μαριούτ, γνωστή ως μονή Ταμπούρα, υπό την καθοδήγηση ενός ενάρετου γέροντα που ονομαζόταν Ιωάννης. Ο αββάς Ιωάννης πληροφορήθηκε από το Άγιο Πνεύμα ότι ο υποτακτικός του Θεόδωρος θα γινόταν μια μέρα πάπας. Την πνευματική αυτή πληροφορία την ανακοίνωσε σε όσους βρίσκονταν στην εκκλησιαστική αρχή.  Ο Θεόδωρος έκανε μεγάλο αγώνα στην άσκησή του και ήταν απόλυτα ταπεινός και πράος. Έτσι, με τη θέληση του Θεού, εξελέγη πάπας Αλεξανδρείας. Ποίμανε το ποίμνιο του Κυρίου Χριστού άψογα. Συνέχισε να μελετά τα βιβλία της Εκκλησίας και να κηρύττει στον λαό του, ιδιαίτερα κατά τις Κυριακές και τις εορτές. Αφού συμπλήρωσε δώδεκα έτη στον θρόνο του αγίου Μάρκου, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα ογδόη του μηνός Αμσίρ</p>

    <p>1) Η εορτή της Υπαπαντής του Κυρίου.</p>

    <p>1) Την ημέρα αυτή εορτάζουμε την Υπαπαντή του Κυρίου, δηλαδή την υποδοχή Του στον ναό σαράντα ημέρες μετά την ευλογημένη Γέννησή Του. Ο δίκαιος Ιωσήφ και η μητέρα του Κυρίου, η Παρθένος Μαρία, τον έφεραν στον ναό, ώστε να εκπληρωθεί ο μωσαϊκός νόμος.  Ο ευαγγελιστής Λουκάς λέει ότι, όταν ο Ιωσήφ και η Παρθένος Μαρία έφεραν τον Χριστό στον ναό σύμφωνα με το έθιμο του νόμου, Τον πήρε στα χέρια του ο δίκαιος και ευλαβής γέροντας Συμεών, ο οποίος ευλόγησε τον Θεό και είπε: «Τώρα απολύεις τον δούλο σου, Δέσποτα, με ειρήνη, σύμφωνα με τον λόγο σου· διότι είδαν οι οφθαλμοί μου τη σωτηρία Σου, την οποία ετοίμασες ενώπιον όλων των λαών, ώστε να είναι φως που θα αποκαλυφθεί στα έθνη, και δόξα για τον λαό Σου Ισραήλ» (Λουκάς 2:29-32).  Ο Συμεών ήταν ένας από τους εβδομήκοντα που μετέφρασαν την Παλαιά Διαθήκη από τα εβραϊκά στα ελληνικά. Αυτό έλαβε χώρα κατά το έτος 296 π.Χ., επί των ημερών του Πτολεμαίου Σωτήρος, ο οποίος εστάλη από θέλημα Θεού στα Ιεροσόλυμα. Ο Πτολεμαίος κάλεσε εβδομήντα από τους Έβραίους λογίους και διδασκάλους, και τους ανέθεσε να μεταφράσουν την Παλαιά Διαθήκη από τα εβραϊκά στα ελληνικά.  Τους έβαλε ανά δύο χωριστά, για να μη δίνουν όλοι την ίδια μετάφραση, ώστε να εξασφαλίσει ένα ορθό κείμενο μετά από σύγκριση όλων των μεταφράσεων. Ο γέροντας Συμεών ήταν ένας από αυτούς. Όταν λοιπόν έφθασε στο στίχον Ησαΐας 7:14 («Ιδού, η παρθένος θα συλλάβει και θα γεννήσει γιο, και θα τον ονομάσουν Εμμανουήλ», φοβήθηκε να μεταφράσει ότι μια παρθένος θα συλλάβει, για να μην τον χλευάσει ο βασιλιάς. Γι’ αυτό, θέλησε να μεταφράσει τη λέξη «παρθένος» σε «νεαρή γυναίκα».  Ωστόσο, επειδή ενοχλείτο εσωτερικά λόγω της ανακριβούς μεταφράσεως, ο Θεός τού φανέρωσε σε όραμα πως δεν θα πέθαινε πριν δει τον Κύριο Χριστό να γεννιέται από παρθένο.  Για να εκπληρωθεί αυτό, έζησε περίπου τριακόσια χρόνια. Όταν γεννήθηκε ο Χριστός, ήταν πολύ προχωρημένος σε ηλικία και η όρασή του ήταν εξασθενημένη.  Όταν πήρε το παιδί Ιησού στα χέρια του, η όρασή του επανήλθε, και το Άγιο Πνεύμα τού είπε: «Αυτό είναι το παιδί το οποίο περίμενες». Τότε ευλόγησε τον Θεό και είπε: «Τώρα απολύεις τον δούλο σου, Δέσποτα, με ειρήνη, σύμφωνα με τον λόγο σου· διότι είδαν οι οφθαλμοί μου τη σωτηρία Σου, την οποία ετοίμασες ενώπιον όλων των λαών, ώστε να είναι φως που θα αποκαλυφθεί στα έθνη, και δόξα για τον λαό Σου Ισραήλ» (Λουκάς 2:29-32).  Οι προσευχές του δικαίου αυτού άνδρα ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα ενάτη του μηνός Αμσίρ</p>

    <p>1) Η κοίμηση του αγίου Βαρσαμά, πατέρα των Σύρων μοναχών.  2) Το μαρτύριο του αγίου Παύλου του Σύρου.</p>

    <p>1) Την ημέρα αυτή κατά το έτος 458 μ.Χ. κοιμήθηκε ο ευλογημένος πατέρας αββάς Βασαμάς, πατέρας των Σύρων μοναχών. Ο πατέρας του ήταν από τα Σαμόσατα. Ένας άγιος προφήτευσε γι’ αυτόν πριν τη γέννησή του, λέγοντας στους γονείς του: «Θα προέλθει από σας καρπός δίκαιος, που η φήμη του θα εξαπλωθεί σε όλη τη γη», προφητεία η οποία εκπληρώθηκε.  Όταν ο Βαρσαμάς μεγάλωσε, άφησε τους γονείς του και πήγε στον ποταμό Ευφράτη, όπου έμεινε μαζί με έναν άγιο άνθρωπο ονόματι Αβραάμ. Κατόπιν έζησε μονήρη βίο πάνω σ’ ένα βουνό· πολλοί υποτακτικοί συγκεντρώθηκαν γύρω του. Το νερό στην περιοχή εκείνη ήταν αλμυρό. Μετά από προσευχή του αγίου στον Θεό, το νερό έγινε γλυκό. Ο άγιος συνήθιζε κατά καιρούς να απέχει από τροφή επί μία εβδομάδα. Ο Θεός εργάσθηκε δι’ αυτού πολλά θαύματα.  Ο άγιος Βαρσαμάς ήταν σύγχρονος του αγίου Συμεών του Στυλίτου.. Όταν ο άγιος Βαρσαμάς έμαθε γι’ αυτόν, πήγε και τον επισκέφθηκε, οπότε ο ένας ευλόγησε τον άλλον. Επίσης, ο άγιος Βαρσαμάς ήταν ευρέως γνωστός για την αντίθεσή του προς την αίρεση του Νεστορίου και των οπαδών του. Παρακολούθησε την Οικουμενική Σύνοδο της Εφέσου μετά από πρόσκληση του αυτοκράτορα Θεοδοσίου του Μικρού, ο οποίος τον τίμησε δεόντως. Μερικοί κατηγόρησαν τον άγιο Βαρσαμάς ότι τρώει, πίνει, και διάγει βίο πολυτελή. Ο αυτοκράτορας τον κάλεσε και είδε τη δικαιοσύνη του και τον ασκητικό του βίο, οπότε τον δικαίωσε και του επέτρεψε να γυρίσει στη μονή του με μεγάλες τιμές.   Όταν ο αυτοκράτορας Mαρκιανός συγκάλεσε τη Σύνοδο της Χαλκηδόνος, οι πατέρες ζήτησαν από τον αυτοκράτορα να μην καλέσει στη Σύνοδο τον άγιο Βαρσαμά, διότι γνώριζαν για τη χάρη που ενοικούσε σ’ αυτόν. Όταν η Σύνοδος συμφώνησε σχετικά με τις δύο φύσεις του Χριστού, ο άγιος Βαρσαμάς αντιστάθηκε σ’ αυτές τις αιρετικές διδασκαλίες και διώχθηκε από τους χαλκηδονίους.  Όταν ο Κύριος θέλησε να πάρει τον άγιο Βαρσαμά από τον μάταιο τούτο κόσμο, του έστειλε άγγελο να του πει πως του απέμεναν μόνο τέσσερις ημέρες ζωής επάνω στη γη. Τότε συγκέντρωσε κοντά του τους υποτακτικούς του και τους είπε να πάνε στις γειτονικές πόλεις για να εδραιώσουν τους εκεί πιστούς στην ορθόδοξη πίστη. Τους ευλόγησε, και κοιμήθηκε εν ειρήνη. Κατά την κοίμησή του εμφανίσθηκε στη θύρα του κελλιού του ένας φωτεινός στύλος, τον οποίο οι πιστοί είδαν από μακριά, οπότε ήλθαν και βρήκαν τον άγιο Βαρσαμά να έχει κοιμηθεί. Πήραν την ευλογία του και τον ενταφίασαν με μεγάλες τιμές.  Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησε ο άγιος Παύλος ο Σύρος, ο οποίος γεννήθηκε στην Αλεξάνδρεια από Σύρους γονείς, πολύ πλουσίους εμπόρους, που αργότερα έζησαν στην πόλη Ασμουνίν. Ο άγιος Παύλος άκουσε για τους διωγμούς των Ρωμαίων διοικητών κατά των χριστιανών. Μετά τον θάνατο του πατέρα του, έδωσε τα χρήματά του στους πτωχούς και προσευχήθηκε στον Θεό να τον οδηγήσει στον δρόμο που Εκείνος ευαρεστείτο. Ο Θεός τού έστειλε τον αρχάγγελο Σουριήλ, ο οποίος είπε στον άγιο: «Ο Κύριος μού έδωσε εντολή να είμαι μαζί σου και να σε ενισχύω, ώστε δεν πρέπει να φοβάσαι». Μετά απ’ αυτό, ο άγιος πήγε και παρουσιάσθηκε ενώπιον του διοικητή της Αντινόης και ομολόγησε τον Κύριο Χριστό. Ο διοικητής διέταξε να τον γυμνώσουν, να τον μαστιγώσουν, και ύστερα να του κάψουν τα πλευρά με δαυλούς. Ο διοικητής προσπάθησε και πάλι να τον δελεάσει υποσχόμενος χρήματα, αλλά ο άγιος του είπε: «Οι γονείς μου μού άφησαν ολόκληρη περιουσία από χρυσό και ασήμι, αλλά τα απέρριψα για την αγάπη στον Κύριο Χριστό. Πώς θα μπορούσα να δώσω τώρα προσοχή στα χρήματά σου;». Ο διοικητής εξοργίσθηκε ακούγοντάς το αυτό και τον υπέβαλε σε διαφόρων ειδών βασανιστήρια. Όμως, ο αρχάγγελος Σουριήλ ήλθε για να τον θεραπεύσει και να τον εμψυχώσει. Μετά ο διοικητής διέταξε να αφήσουν ελεύθερα πάνω του δηλητηριώδη φίδια, αλλά έμεινε άθικτος από αυτά. Έπειτα ο διοικητής πήγε στην Αλεξάνδρεια παίρνοντας μαζί του και τον άγιο, τον οποίο έβαλε στη φυλακή, όπου συνάντησε δύο φίλους του: τον αββά Εσί και την αδελφή του Θέκλα. Η ψυχή του αγαλλίασε στη θέα των δύο φίλων του. Ο Θεός τον πληροφόρησε εσωτερικά ότι θα πρέπει να μαρτυρήσει στην Αλεξάνδρεια. Όταν ο διοικητής θέλησε να επιστρέψει στην πόλη του, διέταξε να αποκεφαλίσουν τον άγιο Παύλο στην ακτή. Μετά τον αποκεφαλισμό ήλθαν οι πιστοί, πήραν το σώμα, το ετοίμασαν, και το ενταφίασαν σε δικό τους τόπο.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη του μηνός Αμσίρ</p>

    <p>1) Το μαρτύριο του αγίου αποστόλυο Ιακώβου, γιου του Αλφαίου.  2) Το μαρτύριο του αγίου Ιούστου, γιου του βασιλέα Νουμεριανού.  3) Η κοίμηση του αγίου Ισιδώρου του Πηλουσιώτου.  4) Το μαρτύριο του αγίου Φίλωνος, επισκόπου των Περσών.</p>

    <p>1) Την ημέρα αυτή μαρτύρησε ο άγιος απόστολος Ιάκωβος, γιος του Αλφαίου, ο οποίος, αφού κήρυξε το Ευαγγέλιο σε πολλές πόλεις, επέστρεψε στα Ιεροσόλυμα και εισήλθε στον ναό των Εβραίων. Εκεί κήρυξε το Ευαγγέλιο δημοσίως και διακήρυξε την πίστη στον Κύριο Χριστού και την Ανάστασή Του. Τότε οι Εβραίοι τον απήγαγαν και τον έφεραν στον Κλαύδιο, τον εκπρόσωπο του Ρωμαίου αυτοκράτορα, στον οποίο είπαν ότι ο άνθρωπος αυτός κηρύττει έναν άλλο βασιλιά αντί του Καίσαρα. Έτσι, ο Κλαύδιος διέταξε να τον λιθοβολήσουν μέχρι θανάτου. Μετά τη μαρτυρική κοίμηση του αγίου αποστόλου Ιακώβου, οι πιστοί πήραν το σώμα του και το ενταφίασαν δίπλα στον ναό.  Οι προσευχές του ας είναι μαζί με όλους μας. Αμήν.</p>

    <p>2) Την αυτή ημέρα μαρτύρησε ο άγιος Ιούστος, γιος του αυτοκράτορα Nουμεριανού. Όταν γύρισε από τον πόλεμο, βρήκε τον αυτοκράτορα Διοκλητιανό να έχει παντρευθεί την αδελφή του και να έχει γίνει ο νέος αυτοκράτορας. Επιπλέον ο αυτοκράτορας Διοκλητιανός είχε αποστατήσει από την πίστη στον Κύριο Χριστό, και ο άγιος Ιούστος ήταν βαθιά λυπημένος για ό,τι είχε συμβεί.  Όταν οι αξιωματούχοι της αυτοκρατορίας συγκεντρώθηκαν για να τον ενθρονίσουν στη θέση του πατέρα του, δεν δέχθηκε, καθώς προτίμησε την ουράνια βασιλεία από την επίγεια. Ύστερα παρουσιάσθηκε ενώπιον του Διοκλητιανού και ομολόγησε την πίστη του στον Κύριο Χριστό. Ο αυτοκράτορας έστειλε τον άγιο Ιούστο, τον γιο του Άβαλο και τη σύζυγό του Θεόκλεια στον διοικητή της Αλεξανδρείας, διατάσσοντάς τον να προσπαθήσει πρώτα να τους μεταπείσει και, αν δεν μεταπείθονταν, να τους αποκεφαλίσει.  Όταν έφθασαν στην Αλεξάνδρεια, ο διοικητής τους υποδέχθηκε και τους φέρθηκε καλά, ώστε να τους μεταπείσει. Καθώς δεν μπόρεσε να τους αλλάξει τη βαθειά πίστη τους στον Κύριο Χριστό, στον Οποίο ανήκει η δόξα, έστειλε τον άγιο Ιούστο στην Αντινόη, τον γιο του Άβαλο στη Βάστα (κοντά στο Ζαγκαζίγ της Σαρκία), και τη Θεόκλεια στη Σα (στην περιοχή Σαλχαγκάρ της Γάρμπια). Καθένας τους πήρε μαζί του από έναν υπηρέτη ώστε, όταν ολοκλήρωνε τον αγώνα του, να φρόντιζε κατάλληλα το σώμα του. Αφού τους υπέβαλαν σε βασανιστήρια, τους αποκεφάλισαν. Έτσι, έλαβαν τον στέφανο του μαρτυρίου.  Οι προσευχές τους ας είναι μαζί με όλους μας. Αμήν.    3) Την αυτή ημέρα κοιμήθηκε ο ασκητής λόγιος και άγιος άνδρας, αββάς Ισίδωρος ο Πηλουσιώτης. Οι γονείς του ήταν από τους πλουσίους ευγενείς της Αιγύπτου. Επίσης, ο άγιος ήταν συγγενής με τους πατριάρχες Αλεξανδρείας και Κύριλλο και Θεόφιλο.  Ο άγιος Ισίδωρος ήταν μοναχοπαίδι και οι γονείς του φρόντισαν για την εκπαίδευσή του. Του δίδαξαν τα βιβλία της Εκκλησίας και την ελληνική γλώσσα, στα οποία διακρίθηκε και ξεπέρασε πολλούς. Ακόμη ήταν ασκητικός και ταπεινός. Όταν έμαθε ότι ο λαός της Αλεξανδρείας και οι επίσκοποι ήθελαν να τον αναδείξουν πατριάρχη Αλεξανδρείας, έφυγε τη νύκτα στο Πηλούσιο, όπου έγινε μοναχός σε μια μονή της περιοχής.  Κατόπιν πήγε σε ένα μικρό σπηλαιο, όπου έζησε μόνος επί αρκετά έτη. Κατά τη διάρκεια αυτών των ετών, συνέγραψε πολλά βιβλία για τους αυτοκράτορες και τους διοικητές. Επίσης, συνέγραψε σχόλια σε πολλά βιβλία της Παλαιάς και της Καινής Διαθήκης. Οι επιστολές που απέστειλε σε επισκόπους και πατριάρχες ανέρχονται σε πάνω από δεκαοκτώ χιλιάδες. Επάνω του εκχύθηκαν οι δωρεές του Αγίου Πνεύματος, και έφθασε σε προχωρημένη ηλικία. Κατόπιν αναχώρησε προς τον Κύριο εν ειρήνη.  Οι προσευχές του ας είναι μαζί με όλους μας. Αμήν.    4) Την αυτή ημέρα μαρτύρησε από τα χέρια του Πέρση αυτοκράτορα ο ένδοξος άγιος Φίλων, επίσκοπος των Περσών. Όταν δεν δέχθηκε να προσκυνήσει τον ήλιο και τη φωτιά, τον υπέβαλαν σε διάφορα είδη βασανιστηρίων, και τελικά τον αποκεφάλισαν διά ξίφους.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα ενδεκάτη του μηνός Αμσίρ</p>

    <p>1) Το μαρτύριο του αγίου Φαβιανού, πάπα Ρώμης.</p>

    <p>1) Την ημέρα αυτή μαρτύρησε ο άγιος Φαβιανός, πάπας Ρώμης, ο οποίος ήταν ένας πατέρας δίκαιος και λόγιος. Ως πάπας Ρώμης, δίδαξε τον λαό του και τον καθοδήγησε στην οδό της χριστιανικής τελειότητας.  Όταν ο Δέκιος, ο αρχηγός του στρατεύματος, φόνευσε τον αυτοκράτορα Φίλιππο και κατέλαβε στη θέση του τον αυτοκρατορικό θρόνο, εξαπέλυσε διωγμό κατά των χριστιανών, με αποτέλεσμα να μαρτυρήσουν πολλοί από τα χέρια του. Ο ασεβής αυτός αυτοκράτορας οικοδόμησε έναν τεράστιο ναό στο κεντρικότερο σημείο της Εφέσου και έστησε μέσα του είδωλα, στα οποία προσέφερε θυσίες. Διέταξε μετά να αποκεφαλίζεται όποιος αρνείτο να προσφέρει θυσία στους θεούς αυτούς.  Όταν ο Δέκιος πληροφορήθηκε ότι ο άγιος Φαβιανός ήταν κατά της ειδωλολατρείας και ότι δίδασκε τους πιστούς να μείνουν εδραίοι στην πίστη τους, τον έφερε στην Έφεσο και τον διέταξε να προσφέρει θυσίες στα είδωλα. Ο άγιος Φαβιανός δεν ενέδωσε, και χλεύασε τα είδωλα του Δεκίου. Τότε, ο αυτοκράτορας τον τιμώρησε υποβάλλοντάς τον σε πολλά βασανιστήρια επί πολύ καιρό. Τέλος, τον αποκεφάλισε διά ξίφους. Έτσι, ο άγιος Φαβιανός έλαβε τον στέφάνο του μαρτυρίου.  Ο πάπας Φαβιανός έμεινε στον θρόνο επί δώδεκα έτη, το μεγαλύτερο μέρος των οποίων ήταν ήρεμο και ειρηνικό.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>







    <p>Ημέρα δωδεκάτη του μηνός Αμσίρ</p>

    <p>1) Εορτή του αρχαγγέλου Μιχαήλ.  2) Η κοίμηση του αγίου Γελασίου.</p>

    <p>1) Την ημέρα αυτή εορτάζουμε και τιμούμε τον πάντιμο αρχάγγελο Μιχαήλ, που πρεσβεύει υπέρ του ανθρωπίνου γένους.  Οι πρεσβείες του ας είναι μαζί μας. Αμήν.    2) Την αυτή ημέρα κοιμήθηκε ο πνευματικός αθλητής άγιος Γελάσιος, ο οποίος γεννήθηκε από χριστιανούς γονείς, που τον ανέθρεψαν σύμφωνα με τη χριστιανική πίστη. Του δίδαξαν τις αλήθειες της Εκκλησίας, και αργότερα χειροτονήθηκε διάκονος. Εργάσθηκε ιδιαίτερα στο να υπακούει τον Χριστό και να αίρει τον ζυγό Του.  Κατόπιν πήγε στην έρημο της Σκήτης, όπου έγινε μοναχός. Χειροτονήθηκε ιερέας, και άγγελος Κυρίου τον οδήγησε σε έναν απόμακρο τόπο, όπου συγκεντρώθηκαν γύρω του πολλοί μοναχοί και τον είχαν ως ένα μεγάλο παράδειγμα. Ο ίδιος θεωρούσε τον εαυτό του ως έναν απ’ αυτούς. Ήταν τόσο υπομονετικός και μακρόθυμος, που μετέγραψε την Αγία Γραφή και την τοποθέτησε στον ναό για να τη διαβάζουν όλοι οι μοναχοί.  Μια μέρα ένας ξένος που τον επισκέφθηκε έκλεψε αυτήν την Αγία Γραφή και πήγε να την πουλήσει σε κάποιον. Εκείνος στον οποίο προσπάθησε να την πουλήσει θέλησε να μάθει την αξία του βιβλίου· έτσι, πήγε στον άγιο Γελάσιο και του έδειξε την Αγία Γραφή. Ο άγιος Γελάσιος κατάλαβε ότι ήταν το βιβλίο του και τον ρώτησε: «Πόσο σου το δίνουν;». Εκείνος του απάντησε: «Δεκαέξη δηνάρια». Ο άγιος του είπε ότι είναι φθηνό, κι έτσι ο αγοραστής το πήρε και το πήγε σπίτι του.  Όταν ο υποψήφιος πωλητής πήγε πάλι σ’ αυτόν για να πάρει τα χρήματα, ο υποψήφιος αγοραστής τού είπε: «Έδειξα την Αγία Γραφή στον πατέρα Γελάσιο και μου είπε: ότι η τιμή ήταν πολύ υψηλή». Ο πωλητής τον ρώτησε: «Δεν σου είπε τίποτε άλλο;». Ο αγοραστής τού απάντησε: «Όχι». Τότε εκείνος που έκλεψε την Αγία Γραφή είπε: «Δεν θέλω τελικά να την πουλήσω». Ύστερα πήρε το βιβλίο, πήγε στον πατέρα Γελάσιο και του το έδωσε χύνοντας δάκρυα και έχοντας μετανοήει για την πράξη του. Όμως, ο άγιος δεν δεχόταν να του το επιστρέψει. Εντούτοις, αφού ο άνθρωπος επέμεινε με πολλά δάκρυα, ο άγιος το δέχθηκε.  Ο Θεός χάρισε στον άγιο το δώρο να επιτελεί θαύματα. Μια μέρα, έκαναν δώρο στη μονή μια μεγάλη ποσότητα ψαριών. Αφού τα μαγείρεψαν, ο μάγειρος ζήτησε να τα προσέχουν, εκείνος όμως που τα πρόσεχε έφαγε ένα μεγάλο μέρος από αυτά. Όταν ο μάγειρος αντελήφθη τι έγινε, οργίσθηκε με τον μοναχό, γιατί έφαγε πριν τον καθορισμένο χρόνο και πριν το ευλογήσουν οι γέροντες. Μάλιστα, τον κτύπησε τόσο πολύ, που ο μοναχός πέθανε.  Ο μάγειρος φοβήθηκε γι’ αυτό που έκανε. Πήγε στον άγιο Γελάσιο και του είπε τι είχε συμβεί. Τότε ο άγιος του είπε να πάρει τη σορό, να την πάει στον ναό μπροστά από την αγία Τράπεζα, και να την αφήσει εκεί. Μετά ο γέροντας και οι μοναχοί ήλθαν στον ναό, τέλεσαν την ακολουθία του Εσπερινού και κατόπιν ο άγιος έφυγε από τον ναό. Τότε ο νεκρός σηκώθηκε επάνω και τον ακολούθησε! Οι μοναχοί δεν έμαθαν για το θαύμα αυτό, μέχρι που ο άγιος κοιμήθηκε.  Όταν ο πατέρας αυτός ολοκλήρωσε τον δρόμο της ζωής του σε προχωρημένη ηλικία, ο Κύριος θέλησε να τον αναπαύσει από τον κόπο του κόσμου τούτου. Έτσι, κοιμήθηκε, αφήνοντάς μας την καλή αυτή ανάμνηση του ευλογημένου βίου του.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p>Ημέρα δεκάτη τρίτη του μηνός Αμσίρ    1) Το μαρτύριο του αγίου Σεργίου από την πόλη Άττριβη, του πατέρα του, της μητέρας του, της αδελφής του, και πολλών άλλων μαζί τους.  2) Η κοίμηση του αγίου Τιμοθέου του τρίτου, τριακοστού δευτέρου πάπα Αλεξανδρείας.</p>

    <p>1) Την ημέρα αυτή μαρτύρησαν ο άγιος Σέργιος, ο πατέρας του, η μητέρα του, η αδελφή του, και πολλοί άλλοι μαζί τους. Ο άγιος αυτός γεννήθηκε στην πόλη Άττριβη από πατέρα δίκαιο, ονόματι Θεόδωρο, και μητέρα πιστή, ονόματι Μαρία.  Σε ηλικία είκοσι ετών ο άγιος θέλησε να πεθάνει για το όνομα του Κυρίου Χριστού. Έτσι, παρουσιάσθηκε στον διοικητή Κυπριανό, στον οποίο ομολόγησε την πίστη του στον Κύριο Χριστό. Τότε ο διοικητής διέταξε να τον υποβάλουν σε διαφόρων ειδών βασανιστήρια και να τον ρίξουν έπειτα στη φυλακή.  Τη νύκτα είδε σε όραμα να είναι στον ουρανό και να βλέπει τις μονές των αγίων. Η ψυχή του παρηγορήθηκε πολύ, και ο Κύριος Χριστός τον θεράπευσε από τα τραύματά του.   Ένας ιερέας ονόματι Μανσούν, ακούγοντας για τον κόπο του αγίου Σεργίου, ήλθε μαζί με δύο διακόνους στην Άττριβη και ομολόγησαν και οι τρεις ενώπιον του διοικητή το όνομα του Κυρίου Χριστού. Ο διοικητής τούς έδειρε ανηλεώς. Μεγάλο πλήθος ανθρώπων είδε τα βασανιστήρια, και κινήθηκε με συμπάθεια προς τον ιερέα, ο οποίος δεν μπορούσε να κάνει τίποτε άλλο εκτός από το να τους κοιτάξει, να τους κηρύξει και να τους προτρέψει να μείνουν ακλόνητοι στην πίστη τους στον Κύριο Χριστό. Προσευχήθηκε γι’ αυτούς, τους ευλόγησε, και ομολόγησαν όλοι την ορθόδοξη πίστη. Αφού υποβλήθηκαν και αυτοί σε βασανιστήρια, αποκεφαλίσθηκαν όλοι, λαμβάνοντας έτσι τον στέφάνο του μαρτυρίου. Ωστόσο, ο διοικητής βασάνισε τον ιερέα ρίχνοντάς τον στη φωτιά, αλλά ο Κύριος τον έσωσε. Τότε τον έστειλε στην Αλεξάνδρεια, όπου έλαβε και αυτός τον στέφανο του μαρτυρίου.   Όσο για τον άγιο Σέργιο, ο διοικητής Κυπριανός τον υπέβαλε σε φρικτά βασανιστήρια, αλλά ο Κύριος τον θεράπευε, τον παρηγορούσε και τον ενίσχυε. Μετά του έφεραν μπροστά του ένα είδωλο και τον διέταξαν να το προσκυνήσει. Εκείνος κλώτσησε το είδωλο, με αποτέλεσμα να πέσει και να σπάσει. Ο Κυπριανός πίστεψε αμέσως, λέγοντας: «Ένας θεός που δεν μπορεί να σώσει τον εαυτό του, δεν μπορεί να σώσει άλλους». Ο επικεφαλής των στρατιωτών Όχιος, συνεχίζοντας τον βασανισμό του αγίου Σεργίου, διέταξε να τον γδάρουν και ύστερα να τρίψουν πάνω στις πληγές του αλάτι και ξίδι. Όμως, ο Κύριος του έδινε δύναμη και χάρη.  Όταν η μητέρα και η αδελφή του αγίου ήλθαν να τον δουν και τον βρήκαν σε αυτή την κατάσταση, έκλαψαν πικρά, τόσο που η αδελφή του πέθανε από τη μεγάλη της θλίψη, αλλά ο Θεός την ανέστησε με τις προσευχές του αγίου.  Αργότερα, ο άγιος Ιούλιος Ακφάς ήλθε, συνέγραψε τον βίο του αγίου Σέργιου, και του υποσχέθηκε ότι θα φροντίσει για το σώμα του και τον ενταφιασμό του. Μετά ο επικεφαλής ΄των στρατιωτών Όχιος διέταξε να υποβάλουν τον άγιο στο βασανιστήριο του τροχού, να του βγάλουν τα νύχια, να τον ξαπλώσουν σε πυρωμένο κρεββάτι, και να του βάλουν αναμμένους δαυλούς στα αυτιά. Κάθε φορά όμως ο Κύριος τον ενδυνάμωνε και τον θεράπευε. Όταν ο Όχιος κουράσθηκε να τον βασανίζει, αποφάσισε να τον αποκεφαλίσει.  Ο άγιος κάλεσε τη μητέρα και την αδελφή του για να τις αποχαιρετίσει. Εκείνες ήλθαν μαζί με την υπόλοιπη οικογένεια και, όταν τον είδαν να είναι δεμένος με το χαλινάρι του αλόγου που τον έσερνε προς τον τόπο του μαρτυρίου του, διαμαρτυρήθηκαν στον διοικητή για την απάνθρωπη συμπεριφορά του. Τότε διέταξε να αποκεφαλισθούν όλοι. Έτσι, έλαβαν τον στέφανο της ζωής και την αιώνια μακαριότητα.  Υπήρχε τότε μεταξύ του πλήθους ένα μικρό αγόρι, του οποίου οι οφθαλμοί διανοίχθηκαν από τον Κύριο και είδε τις ψυχές των αγίων που μαρτύρησαν να μεταφέρονται από τους αγγέλους και να ανέρχονται προς τον ουρανό. Τότε φώναξε δυνατά και είπε: «Κύριέ μου Ιησού Χριστέ, ελέησέ με». Οι γονείς του φοβήθηκαν ότι ο διοικητής θα άκουγε το παιδί και θα τους κατέστρεφε εξαιτίας του. Καθώς δεν μπόρεσαν να το καθησυχάσουν, έβαλαν τα χέρια τους επάνω στο στόμα του για να το εμποδίσουν να φωνάζει, μέχρι που παρέδωσε το αγνό του πνεύμα στον Κύριο.  Οι προσευχές τους ας είναι μαζί με όλους μας. Αμήν.    2) Την αυτή ημέρα κατά το έτος 528 μ.Χ. κοιμήθηκε ο άγιος Τιμόθεος ο ΙΙΙ ος,ο 32ος πατριάρχης Αλεξάνδρειας. Η ενθρόνισή του στον αποστολικό θρόνο ήταν το 511 μ.Χ. Υπέμενε πολλές δυσκολίες,επειδή ήταν ακλόνητος στην ορθόδοξη πίστη. Στις ημέρες του,ο άγιος Σεβήριος ο πατριάρχης της Αντιοχείας,ήρθε στην Αίγυπτο δραπετεύοντας από τις διώξεις. Έπειτα οι δύο άγιοι ταξίδεψαν μαζί στις Αιγυπτιακές πόλεις και στα μοναστήρια για να σταθεροποιήσουν τους ανθρώπους στην ορθόδοξη πίστη. Επειδή δεν συμφώνησε με τον αυτοκράτορα Μαρκιανό για τους κανόνες της Συνόδου της Χαλκηδόνας,τον εξόρισε. Και την ημέρα της εξορίας του,οι πιστοί εμπόδισαν να υλοποιηθεί η εξορία του,και έτσι σκοτώθηκαν παραπάνω από δύο χιλιάδες ψυχές. Ύστερα, κοιμήθηκε αυτός ο πατέρας με ειρήνη στην εξορία του μαζί με τον άγιο Σεβήριο της Αντιοχείας,αφού ήταν στον αποστολικό θρόνο για 17 έτη.  Οι προσευχές του ας είναι μαζί μας, και ας δοξάζεται αιώνια ο Θεός μας. Αμήν.</p>

    <p></p>

    <p>Ημέρα δεκάτη τετάρτη του μηνός Αμσίρ</p>

    <p>1) Η κοίμηση του αγίου Σεβήρου, πατριάρχου Αντιοχείας.  2) Η κοίμηση του αγίου Ιακώβου, πεντηκοστού πάπα Αλεξανδρείας.</p>

    <p>1) Την ημέρα αυτή κατά το έτος 538 μ.Χ. κοιμήθηκε ο άγιος πατέρας Σεβήρος, πατριάρχης Αντιοχείας, ο οποίος ήταν από τη Μικρά Ασία. Ο παππούς του, ο οποίος ονομαζόταν και αυτός Σεβήρος, είδε σε όραμα κάποιον να του λέει: «Το παιδί του γιου σου θα ενισχύσει την ορθοδοξία, και το όνομά του θα είναι σαν το δικό σου». Όταν ο γιος του απέκτησε τον γιο αυτό, τον ονόμασε Σεβήρο, ο οποίος διδάχθηκε την ελληνική σοφία και τις αλήθειες της Εκκλησίας.  Μια μέρα, καθώς ο άγιος περπατούσε έξω από την πόλη, ένας έγκλειστος άγιος ασκητής βγήκε από το σπήλαιό του και φώναξε: «Καλωσόρισες, Σεβήρε, διδάσκαλε της ορθοδοξίας και πατριάρχη Αντιοχείας». Ο Σεβήρος θαύμασε που τον αποκάλεσε με το όνομά του, καθώς δεν τον ήξερε από πριν, και που προέβλεψε τι θα συνέβαινε στη ζωή του.  Ο Σεβήρος αυξήθηκε στην αρετή και έγινε μοναχός στη μονή του αγίου Ρωμανού. Η φήμη της δικαιοσύνης και του ασκητικού του βίου διαδόθηκε παντού. Έτσι, όταν κοιμήθηκε ο πατριάρχης Αντιοχείας, οι επίσκοποι συμφώνησαν να τον χειροτονήσουν πατριάρχη της πόλης κατά το έτος 512 μ.Χ. Η Εκκλησία φωτίσθηκε από τις διδαχές του, οι οποίες εξαπλώθηκαν σε όλη τη γη, και ήταν ένας από τους πατέρες που συμμετείχαν στις εργασίες της Οικουμενικής Συνόδου της Εφέσου.  Λίγο μετά, ο αυτοκράτορας Αναστάσιος πέθανε, οπότε τον διαδέχθηκε ο Ιουστινιανός, που ήταν χαλκηδόνιος στην πίστη. Ο Ιουστινιανός κάλεσε τον άγιο πατέρα Σεβήρο και του τίμησε με μεγάλες τιμές, για να τον πείσει να αλλάξει στάση και να ακολουθήσει την πίστη του αυτοκράτορα, εκείνος όμως αρνήθηκε. Τότε ο αυτοκράτορας εξοργίσθηκε, αλλά ο άγιος δεν φοβήθηκε την οργή του. Έτσι, ο αυτοκράτορας διέταξε να φονευθεί. Η σύζυγος του αυτοκράτορα Θεοδώρα, η οποία ήταν ορθόδοξη στην πίστη, όταν έμαθε γι’ αυτά που ήθελε να κάνει ο αυτοκράτορας, είπε στον άγιο να εξαφανισθεί από μπροστά του.  Έτσι, ο άγιος Σεβήρος δραπέτευσε για την Αίγυπτο, πήγε παντού στη χώρα και επισκέφθηκε μονές φέροντας ενδυμασία μοναχού. Όπου πήγαινε, ενδυνάμωνε τους πιστούς στην πίστη τους στο ορθόδοξο δόγμα. Έμενε στην πόλη Σαχά, στο σπίτι ενός αγίου διακεκριμένου λαϊκού ονόματι Δωροθέου. Ο Θεός τέλεσε δι’ αυτού πολλά θαύματα. Κοιμήθηκε στη Σαχά, και έγινε ανακομιδή του σώματός του στη μονή των Πατέρων (Ελ-Ζουγκάγ).  Οι προσευχές του ας είναι μαζί με όλους μας. Aμήν.    2) Την αυτή ημέρα κατά το έτος 821 μ.Χ. κοιμήθηκε ο μέγας άγιος αββάς Ιάκωβος, πεντηκοστός πατριάρχης Αλεξανδρείας, ο οποίος ήταν μοναχός στη μονή του αγίου Μακαρίου. Λόγω της αγιότητας και της δικαιοσύνης του, εξελέγη ομόφωνα πατριάρχης μετά την κοίμηση του πάπα Μάρκου, τεσσαρακοστού ενάτου πατριάρχη. Ενθρονίστηκε κατά τον μήνα Μπασόνς του έτους 810 μ.Χ.  Ο άγιος Ιάκωβος ανακαίνισε τους ναούς και επάνδρωσε τις μονές. Ο Θεός τού δώρισε το χάρισμα να επιτελεί θαύματα. Ένας διάκονος στην Αλεξάνδρεια τόλμησε να του πει με αγένεια: «Δώσε όσα οφείλεις στις εκκλησίες, αλλιώς πήγαινε στη μονή σου». Ο πάπας τού απάντησε: «Από τώρα και στο εξής δεν θα με ξαναδείς». Ο διάκονος πήγε σπίτι του, αρρώστησε αμέσως, και πέθανε λίγο μετά.  Ένα άλλο θαύμα: Υπήρχε ένας διακεκριμένος λαϊκός ονόματι Μακάριος, ο οποίος ήταν από τη Ναβαρούχ και είχε προχωρήσει στην ηλικία χωρίς να έχει αποκτήσει παιδί. Μετά από κάποιο χρονικό διάστημα, ο Θεός τού έδωσε έναν γιο. Τότε έκανε γιορτή για να εορτάσει αυτό το γεγονός, στην οποία κάλεσε και τον άγιο Ιάκωβο. Κατά τη διάρκεια της εορτής το παιδί πέθανε, όμως ο πατέρας του δεν πανικοβλήθηκε, αλλά το έφερε στα χέρια του και το τοποθέτησε με πίστη μπροστά στον άγιο, έχοντας εμπιστοσύνη στον Θεό ότι θα εισήκουε τον εκλεκτό Του και θα έδινε ζωή στο παιδί. Ο πάπας πήρε το παιδί και έκανε το σημείο του σταυρού στο μέτωπο, στην καρδιά του και το στήθος του παιδιού, ενώ προσευχήθηκε λέγοντας: «Κύριέ μου, ζωοδότα Ιησού Χριστέ, ανάστησε αυτό το παιδί με τη μεγάλη Σου δύναμη». Ύστερα φύσηξε στο πρόσωπό του, και η ψυχή του παιδιού επανήλθε σ’ αυτό. Μετά απ’ αυτό, το έδωσε στον πατέρα του.  Όταν ολοκλήρωσε τον καλόν αγώνα του, ο άγιος Ιάκωβος κοιμήθηκε εν ειρήνη, έχοντας μείνει στον θρόνο του αγίου Μάρκου επί δέκα έτη, εννέα μήνες και εικοσιοκτώ ημέρες.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη πέμπτη του μηνός Αμσίρ</p>

    <p>1) Η κοίμηση του αγίου προφήτου Ζαχαρίου.  2) Ο καθαγιασμός του πρώτου ναού που αφιερώθηκε στους αγίους τεσσαράκοντα μάρτυρες της Σεβαστείας.  3) Η κοίμηση του αγίου Παφνουτίου.</p>

    <p>1) Την ημέρα αυτή κοιμήθηκε ο άγιος προφήτης Ζαχαρίας, γιος του Βαραχίου, ένας από τους δώδεκα ελάσσονες προφήτες, ο οποίος ήταν από τη φυλή Λεβί. Γεννήθηκε στην πόλη Γαλαάδ, αλλά εξορίσθηκε στη γη των Χαλδαίων.  Ξεκίνησε να προφητεύει στην εξορία, κατά το δεύτερο έτος της βασιλείας του Δαρείου, το 520 π.Χ. Προφήτευσε για τον «Ιησού, τον γιο τού Ιωσεδέκ» και τον «Ζοροβάβελ, τον γιο τού Σαθαλιήλ», οι οποίοι θα ανοικοδομούσαν τον ναό (Β΄ Έσδρας 5:2, 6:14).  Ακόμη προφήτευσε την είσοδο του Κυρίου στα Ιεροσόλυμα επάνω σε υποζύγιο, σ’ ένα μικρό γαϊδουράκι (Ζαχαρίας 9:9)· τα τριάκοντα αργύρια που έλαβε ο Ιούδας ο Ισκαριώτης για να παραδώσει τον Κύριό του στους Ιουδαίους (Ζαχαρίας 11:12, Ματθαίος 26:14-15)· τον διασκορπισμό των μαθητών κατά τη νύκτα της σταυρώσεως· την έλευση του Χριστού εν δόξη· τη θλίψη των τέκνων τού Ισραήλ που δεν θα πιστεύσουν σε Αυτόν (Ζαχαρίας 12:10). Επίσης, προφήτευσε και για πολλά άλλα.  Ο προφήτης Ζαχαρίας ήταν ο προφήτης που φονεύθηκε μεταξύ του θυσιαστηρίου και του ναού. Ετάφη στα Ιεροσόλυμα, στον τάφο των προφητών.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα τιμάται η ανάμνηση του καθαγιασμού του ναού των αγίων τεσσαράκοντα μαρτύρων της Σεβαστείας, οι οποίοι μαρτύρησαν από τα χέρια του αυτοκράτορα Λικινίου. Ήταν ο πρώτος ναός που κτίσθηκε φέροντας το όνομά τους. Καθαγιάσθηκε από τον Μέγα Βασίλειο, ο οποίος συνέγραψε τον βίο τους και όρισε να γίνεται μεγάλη πανήγυρις προς τιμήν τους.  Οι πρεσβείες τους ας είναι μαζί μας. Aμήν.</p>

    <p>3) Την αυτή ημέρα κοιμήθηκε ο ασκητής άγιος Παφνούτιος, ο οποίος έγινε μοναχός σε μικρή ηλικία και ακολούθησε τη σκληρότερη οδό στον μοναχικό του βίο.  Ο Θεός τού υπέδειξε πνευματικά να πορευθεί προς την εσώτερη έρημο. Εκεί είδε πολλούς ερημίτες και αναχωρητές, για τον βίο των οποίων έγραψε σχετικά. Μεταξύ των ασκητών αυτών ήταν και οι άγιοι Τιμόθεος και Ονούφριος. Κατά τις περιηγήσεις του υπέφερε πολύ από πείνα και δίψα, αλλά άγγελος Κυρίου τού εμφανιζόταν συχνά και τον ενίσχυε.  Όταν ολοκλήρωσε τον αγώνα του, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη έκτη του μηνός Αμσίρ</p>

    <p>1) Η κοίμηση της αγίας Ελισάβετ, μητέρας του αγίου Ιωάννου του Βαπτιστού.    1) Την ημέρα αυτή κοιμήθηκε η δικαία Ελισάβετ, μητέρα του αγόυ Ιωάννου του Βαπτιστού. Η αγία αυτή γυναίκα γεννήθηκε στα Ιεροσόλυμα από πατέρα δίκαιο, ονόματι Ματθάν, ο οποίος ήταν από τη φυλή Λεβί και από τον οίκο του αρχιερέα Ααρών. Η μητέρα της ονομαζόταν Σοφία. Ο Ματθάν είχε τρεις κόρες. Η πρώτη ονομαζόταν Μαρία, και ήταν μητέρα της Σαλώμης, της μαίας που φρόντισε την Παρθένο Μαρία κατά την παρθενική γέννηση του Σωτήρος. Η δεύτερη κόρη του Ματθάν ονομαζόταν Σοφία, και ήταν μητέρα της αγίας Ελισάβετ, της μητέρας του αγίου Ιωάννου του Βαπτιστού. Η μικρότερη κόρη ήταν η αγία Άννα, μητέρα της Παρθένου Μαρίας, της μητέρας του Σωτήρος. Επομένως, η Σαλώμη, η Ελισάβετ και η Παρθένος Μαρία ήταν εξαδέλφες.  Όταν ο άγιος ιερέας Ζαχαρίας παντρεύθηκε την αγία Ελισάβετ, έζησαν με δικαιοσύνη και αγιότητα ενώπιον του Θεού, όπως λέγει γι’ αυτούς ο ευαγγελιστής Λουκάς: «Ήταν και οι δύο δίκαιοι ενώπιον του Θεού, καθώς τηρούσαν άψογα στη ζωή τους όλες τις εντολές και τις διατάξεις του Κυρίου».  Η δικαία αυτή γυναίκα ήταν στείρα. Ικέτευαν αδιαλείπτως η ίδια και ο σύζυγός της τον Θεό, ο Οποίος τους έδωσε τον άγιο Ιωάννη τον Βαπτιστή. Ο Θεός αργούσε να απαντήσει στις προσευχές τους, μέχρι που η Παρθένος Μαρία συνέλαβε τον Λόγο του Θεού. Όταν πια είχαν προχωρήσει και οι δύο στην ηλικία, ο Θεός έστειλε τον άγγελό Του Γαβριήλ στον Ζαχαρία, για να του ευαγγελισθεί τα εξής: «Η γυναίκα σου Ελισάβετ θα σου γεννήσει γιο, που θα τον ονομάσετε Ιωάννη» (Λουκάς 1:13). Επίσης, ο άγγελος του προείπε τι θα γινόταν στη ζωή του αγίου Ιωάννου.   Η Παρθένος Μαρία επισκέφθηκε την αγία Ελισάβετ για να τη συγχαρεί που είχε μείνει έγκυος. «Συνέβη, όταν η Ελισάβετ άκουσε τον ασπασμό της Μαρίας, να αναπηδήσει το βρέφος μέσα στην κοιλιά της και να γεμίσει η Ελισάβετ από το Άγιο Πνεύμα» (Λουκάς 1:41). Όταν η Ελισάβετ γέννησε τον άγιο Ιωάννη, έφυγε η ντροπή πάνω από αυτήν και από τον λαό της. Όταν ολοκλήρωσε τις ημέρες της με αγνότητα, δικαιοσύνη και καθαρότητα, κοιμήθηκε εν ειρήνη.  Οι πρεσβείες της ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη εβδόμη του μηνός Αμσίρ</p>

    <p>1) Το μαρτύριο του αγίου Μηνά του μοναχού.</p>

    <p>1) Την ημέρα αυτή κοιμήθηκε ο άγιος Μηνάς ο μοναχός, ο οποίος γεννήθηκε στην Αχμίμ από χριστιανούς γονείς, που ήταν αγρότες. Από μικρή ηλικία η καρδιά του έρρεπε προς την αποταγή του κόσμου· έτσι, έγινε μοναχός σε μία από τις μονές τής Αχμίμ  Για μια ορισμένη περίοδο, απείχε από τροφή ανά δύο ημέρες και ήταν ασκητικός στην τροφή και το ποτό. Κατόπιν πήγε στο Ελ-Ασμουνεΐν, όπου έμεινε σε μια μονή επί δεκαέξη έτη χωρίς να φύγει απ’ αυτήν.  Όταν οι Άραβες κατέκτησαν τη χώρα, ο άγιος Μηνάς άκουσε ότι οι κατακτητές αρνούνταν ότι ο Θεός είχε έναν Υιό από τη δική Του φύση και ουσία, και ότι είναι ίσος με Αυτόν στην αϊδιότητα (=έλλειψη χρονικότητας). Αυτή η άρνηση της πίστης προκαλούσε οδύνη στον άγιο· γι’ αυτό, μετά από άδεια του ηγουμένου της μονής, πήγε στο Ελ-Ασμουνεΐν.  Εκεί προσήλθε ενώπιον του διοικητή του στρατόπεδου των Αράβων και τον ρώτησε: «Είναι αλήθεια ότι λέτε πως ο Θεός δεν έχει Υιό από τη δική Του φύση και ουσία;». Ο διοικητής τού αποκρίθηκε: «Εμείς αρνούμαστε να λέγεται κάτι τέτοιο για τον Θεό και το απορρίπτουμε εξολοκλήρου». Τότε ο άγιος είπε στον Άραβα διοικητή ότι θα πρέπει να απορριφθεί μόνο ότι ο Υιός του Θεού γεννήθηκε με γέννηση από γονείς, και ότι πίστη μας είναι ότι ο Κύριος Χριστός είναι Θεός εκ Θεού και Φως εκ Φωτός. Ο διοκητής τού απάντησε: «Στην πίστη μας, αυτό είναι βλασφημία». Ο άγιος του είπε ότι η Αγία Γραφή λέει: «Όποιος πιστεύει στον Υιό έχει ζωή αιώνια· όποιος όμως δεν πιστεύει στον Υιό δεν θα δει ζωή, αλλά η οργή τού Θεού θα μένει επάνω του» (Ιωάννης 3:36).  Ο διοικητής εξοργίσθηκε ακούγοντάς το αυτό και διέταξε τους στρατιώτες του να τεμαχίσουν τον άγιο σε κομμάτια και να τον ρίξουν στη θάλασσα. Οι πιστοί περισυνέλεξαν τα τεμάχια από το σώμα του, τα τύλιξαν σε σάβανα και τα ενταφίασαν. Τέλος, όρισαν ημέρα μνήμης του αγίου Μηνά την ημέρα αυτή.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη ογδόη του μηνός Αμσίρ</p>

    <p>1) Η κοίμηση του αγίου Μελετίου του ομολογητού, πατριάρχου Αντοχείας.</p>

    <p>1) Την ημέρα αυτή κατά το έτος 381 μ.Χ. κοιμήθηκε ο άγιος Μελέτιος ο ομολογητής, πατριάρχης Αντιοχείας, ο οποίος χειροτονήθηκε επίσκοπος Σεβαστείας κατά το έτος 357 μ.Χ. Λόγω της ασέβειας των κατοίκων της επισκοπής του, έφυγε από αυτήν και έζησε μονήρη βίο κοντά στην πόλη Χαλέπι της Συρίας. Κατά το έτος 360 μ.Χ. εξελέγη πατριάρχης Αντιοχείας, επί των ημερών του Κωνστάντιου, γιου τού Μεγάλου Κωνσταντίνου.  Ο άγιος Μελέτιος ήταν ένας εξαιρετικός λόγιος, και ένας άνθρωπος μειλίχιος και αγαπητός σε όλους. Όταν εγκαταστάθηκε στην Αντιόχεια, αντέδρασε κατά των Αρειανών και τους κράτησε μακριά από τους ναούς. Όταν ο αυτοκράτορας το έμαθε, τον εξόρισε κατά το πρώτο έτος της πατριαρχείας του. Τότε οι ευγενείς της Αντιοχείας, οι επίσκοποι και οι πρεσβύτεροι συγκεντρώθηκαν και ζήτησαν από κοινού από τον αυτοκράτορα την επιστροφή του πατριάρχη στον θρόνο του. Από ντροπή προς όλους αυτούς, ο αυτοκράτορας επανέφερε τον άγιο Μελέτιο.  Όταν ο άγιος Μελέτιος επέστρεψε, κατά το έτος 362 μ.Χ., δεν έπαψε την αντίδρασή του κατά των Αρειανών. Αφόρισε τους ίδιους και όσους πίστευαν στο δόγμα τους. Τους καταδείκνυε την πλάνη τους και τους εξηγούσε τις βλασφημίες τους. Με το κήρυγμά του βεβαίωνε και καθιστούσε σαφές ότι ο Υιός είναι της ίδιας ουσίας με τον Πατέρα, ομοούσιος με Αυτόν στην ουσία και τη θεότητα. Οι οπαδοί του Αρείου απάντησαν συκοφαντώντας τον άγιο Μελέτιο ενώπιον του αυτοκράτορα Ουάλεντα, ο οποίος τον εξόρισε πάλι σε χώρα που ήταν ακόμη μακρύτερα από εκείνη όπου είχε εξορισθεί πρώτα. Όταν έφθασε στον τόπο της εξορίας του, οι επίσκοποι και οι πατέρες που είχαν εξορισθεί από διάφορες χώρες ήλθαν κοντά του και έμειναν μαζί του.  Ο άγιος Μελέτιος δεν σταμάτησε να διδάσκει και να ερμηνεύει ό,τι ήταν δυσνόητο στην Αγία Γραφή. Οι επιστολές του έφθαναν στο ποίμνιό του, παρά την απόσταση, εδραιώνοντας έτσι την πίστη του ποιμνίου στην Αγία Τριάδα. Κήρυττε την πίστη της Συνόδου της Νικαίας και αντέκρουε τις διδασκαλίες του Αρείου.  Έμεινε στην εξορία επί πολλά έτη, έως ότου επέστρεψε στην Αντιόχεια κατά το έτος 378 μ.Χ. Επίσης, ήταν παρών στη Σύνοδο της Κωνσταντινουπόλεως το έτος 381 μ.Χ. Κατόπιν κοιμήθηκε εν ειρήνη.  Ο άγιος Ιωάννης ο Χρισόστομος εγκωμίασε τον άγιο Μελέτιο κατά την ημέρα της εορτής του, καταδεικνύοντας το πόσο μεγάλος ήταν και το ότι δεν είχε μικρότερο ανάστημα από τους αποστόλους στην οφειλομένη τιμή, λόγω των όσων υπέστη στην εξορία και λόγω της ταπεινώσεώς του χάριν της ορθοδόξου πίστεως.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα δεκάτη ενάτη του μηνός Αμσίρ</p>

    <p>1) Μνήμη της ανακομιδής των λειψάνων του αγίου Μαρτινιανού του μοναχού.    1) Την ημέρα αυτή τιμούμε τη μνήμη της ανακομιδής των λειψάνων του αγίου μοναχού Μαρτινιανού, του πνευματικού αθλητή, από την Αθήνα στην Αντιόχεια. Ο άγιος Μαρτινιανός, αφού οδήγησε μια μοιχαλίδα στη μετάνοια και κατόπιν στον μοναχισμό, την εγκατέστησε σε κάποια γυναικεία μονή. Μετά πήγε σε ένα νησί και επισκέφθηκε πολλές χώρες. Τέλος, ήλθε στην Αθήνα, όπου έμεινε για λίγο, έως ότου αρρώστησε και κοιμήθηκε εν ειρήνη.  Ο άγιος Δημήτριος, πατριάρχης Αντιοχείας, ανέλαβε την προσπάθεια για την ανακομιδή των λειψάνων του αγίου επί της βασιλείας του ασεβούς αυτοκράτορα Ουάλεντα. Για τον σκοπό αυτό, έστειλε ιερείς στην Αθήνα, οι οποίοι μετέφεραν με μεγάλες τιμές το σώμα του αγίου Μαρτινιανού στην Αντιόχεια. Το τοποθέτησαν σε σαρκοφάγο και όρισαν να τιμάται η μνήμη της ανακομιδής των λειψάνων του κατά την ημέρα αυτή.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή του μηνός Αμσίρ</p>

    <p>1) Η κοίμηση του αγίου Πέτρου, εικοστού πρώτου πατριάρχου Αλεξανδρείας.   2) Μνήμη των αγίων μαρτύρων Βασιλείου, Θεοδώρου και Τιμόθεου.</p>

    <p>1) Την ημέρα αυτή κατά το έτος 370 μ.Χ. κοιμήθηκε ο ευλογημένος πατέρας αββάς Πέτρος ο δεύτερος, εικοστός πρώτος πατριάρχης Αλεξανδρείας, ο οποίος διαδέχθηκε τον διδάσκαλό του άγιο Αθανάσιο τον Αποστολικό. Ο αββάς Πέτρος ο δεύτερος υπέμεινε πολλές δοκιμασίες από τους οπαδούς του Αρείου, οι οποίοι προσπάθησαν πολλές φορές να τον φονεύσουν, εκείνος όμως τους ξέφευγε.  Αναγκάσθηκε να κρυφτεί για δύο έτη, κατά τη διάρκεια των οποίων οι Αρειανοί έβαλαν στη θέση του κάποιον ονόματι Λούκιο. Παρ’ όλα αυτά, οι πιστοί κατάφεραν να απομακρύνουν τον ψευτοπατριάρχη Λούκιο και να επαναφέρουν τον αββά Πέτρο, ο οποίος έμεινε στον θρόνο του ακόμη έξη έτη, όλα έτη διωγμών, κατά τη διάρκεια των οποίων αντιστεκόταν στους Αρειανούς. Όταν ολοκλήρωσε οκτώ έτη στον θρόνο, ο Κύριος τον ανάπαυσε από τον κόπο του κόσμου τούτου και τον οδήγησε στην αιώνια μακαριότητα.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα τιμούμε τη μνήμη των αγίων Βασιλείου, Θεοδώρου και Τιμοθέου, οι οποίοι μαρτύρησαν στην Αλεξάνδρεια.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή πρώτη του μηνός Αμσίρ</p>

    <p>1) Εορτή της Παρθένου Μαρίας.  2) Το μαρτύριο του αγίου Ονησίμου, μαθητού του αποστόλου Παύλου.  3) Η κοίμηση του αγίου Γαβριήλ, πεντηκοστού εβδόμου πατριάρχου Αλεξανδρείας.  4) H κοίμηση του αγίου Ζαχαρίου, επισκόπου Σαχά.</p>

    <p>1) Την ημέρα αυτή τιμούμε εορταστικά την αγνή Δέσποινα Παρθένο Μαρία, τη Θεοτόκο, τη μητέρα του Λόγου, από την οποία προήλθε η σωτηρία του Αδάμ και των απογόνων του.  Οι πρεσβείες της ας είναι μαζί μας. Aμήν.</p>

    <p>2) Την αυτή ημέρα μαρτύρησε ο άγιος Ονήσιμος, μαθητής του αγίου αποστόλου Παύλου. Ο άγιος Ονήσιμος ήταν δούλος ενός Ρωμαίου ονόματι Φιλήμονος, ο οποίος οδηγήθηκε στην πίστη από τα χέρια του αποστόλου Παύλου, όταν άκουσε το κήρυγμά του στη Ρώμη.  Ο Φιλήμων αναχώρησε από τη Ρώμη για επαγγελματικούς λόγους και πήρε μαζί του, ανάμεσα σε άλλους δούλους του, και τον Ονήσιμο. Εκεί ο διάβολος παρέσυρε τον Ονήσιμο, με αποτέλεσμα να κλέψει τα χρήματα του κυρίου του και να τραπεί μετά σε φυγή για τη Ρώμη. Με θέλημα Θεού όμως, ο Ονήσιμος πήγε σε ένα κήρυγμα του αποστόλου Παύλου, και φύλαξε τα λόγια του κηρύγματος στην καρδιά του. Οδηγήθηκε λοιπόν στην πίστη από τα χέρια του αποστόλου Παύλου και η καρδιά του γέμισε από χάρη και φόβο Θεού. Θυμήθηκε όσα είχε κλέψει από τον κύριό του και από άλλους, και, καθώς δεν του είχε μείνει τίποτε από τα κλεμμένα χρήματα, ώστε να τα επιστρέψει στους νόμιμους κατόχους τους, λυπήθηκε πολύ και μίλησε στον απόστολο Παύλο σχετικά μ’ αυτό.  Ο απόστολος Παύλος, αφού τον παρηγόρησε, έγραψε μια επιστολή στον κύριο του Ονησίμου, τον Φιλήμονα, στην οποία τον ενημέρωνε ότι ο Ονήσιμος ακολουθεί πλέον τον Χριστό, λέγοντάς του: «Σε παρακαλώ σχετικά με το τέκνο μου Ονήσιμο, τον οποίο γέννησα όταν ήμουν δέσμιος…». Ο απόστολος Παύλος ζητούσε στην επιστολή αυτή από τον Φιλήμονα να φερθεί καλά στον Ονήσιμο και να μην του υπενθυμίσει τι είχε κάνει, αλλά να θεωρήσει ότι τα χρήματα που έχασε του τα οφείλει ο ίδιος ο απόστολος Παύλος.   Όταν ο Ονήσιμος πήγε την επιστολή στον κύριό του Φιλήμονα, εκείνος χάρηκε που προσήλθε στην πίστη του και που μετενόησε, και του φέρθηκε όπως του ζήτησε ο απόστολος. Επιπλέον του προσέφερε κι άλλα χρήματα, αλλά ο Ονήσιμος αρνήθηκε, λέγοντας: «Είμαι πλούσιος με τον Χριστό». Κατόπιν αποχαιρέτισε τον Φιλήμονα και επέστρεψε στη Ρώμη.  Ο άγιος Ονήσιμος συνέχισε να υπηρετεί τον απόστολο Παύλο μέχρι το μαρτύριό του αποστόλου, Έπειτα αξιώθηκε να χειροτονηθεί ιερέας. Μετά το μαρτύριο του αποστόλου Παύλου, ο διοικητής της Ρώμης συνέλαβε τον Ονήσιμο και τον εξόρισε σε ένα νησί. Έμεινε εκεί κηρύττοντας και βαπτίζοντας τους κατοίκους του νησιού. Όταν ήλθε ο διοικητής στο νησί, τον βρήκε να οδηγεί τον κόσμο στην πίστη του Κυρίου Χριστού. Τότε, αφού τον έδειραν ανηλεώς και του έσπασαν τα πόδια, παρέδωσε το πνεύμα του.  Οι προσευχές του ας είναι μαζί μας. Aμήν.</p>

    <p>3) Την αυτή ημέρα κατά το έτος 911 μ.Χ. κοιμήθηκε ο μέγας πατέρας άγιος Γαβριήλ, πεντηκοστός έβδομος πατριάρχης Αλεξανδρείας, ο οποίος έγινε μοναχός σε νεαρή ηλικία και ασκήθηκε έντονα στη λατρεία του Θεού. Αγαπούσε τον μονήρη βίο και έκλαιγε πολύ κατά την προσευχή, ζητώντας θερμά από τον Κύριο Χριστό να τον σώζει από τις μεθοδείες του διαβόλου.  Όταν κοιμήθηκε ο αββάς Μιχαήλ, πεντηκοστός έκτος πάπας, εξέλεξαν διάδοχό του τον αββά Γαβριήλ, ο οποίος, παρά τη θέλησή του, χειροτονήθηκε κατά το έτος 900 μ.Χ. Φρόντισε με ιδιαίτερο ενδιαφέρον τα εκκλησιαστικά ζητήματα. Ωστόσο, τα πατριαρχικά του καθήκοντα δεν τον εμπόδιζαν από την άσκηση και τη λατρεία.  Τον περισσότερο καιρό τον περνούσε στην έρημο, και, όποτε είχε να φροντίσει κάποιες υποθέσεις στο Κάιρο ή την Αλεξάνδρεια, έφευγε και μετά επέστρεφε στην έρημο. Πάλευε κατά της σαρκός και του διαβόλου αυξάνοντας τη νηστεία, την αγρυπνία, την προσευχή και την ταπείνωση. Συνήθιζε να ξυπνάει τη νύκτα, να ρίχνει επάνω του ένα κουρέλι, να παίρνει ένα σιδερένιο φαράσι, να γυρνάει τα λουτρά των κελλιών των μοναχών και να τα καθαρίζει. Αυτό το έκανε επί πολλά έτη, έως ότου ο Κύριος, βλέποντας τη σεμνότητα και την ταπείνωση της καρδιάς του, τον ανακούφισε από τους πόνους και του έδωσε τη χάρη της νίκης επί της αμαρτίας και της σαρκός. Ο άγιος αυτός πατέρας, αφοσιωμένος ως πατριάρχης στην άσκηση, τη λατρεία και το κήρυγμα επί έντεκα έτη, κοιμήθηκε εν ειρήνη.  Οι προσευχές του ας είναι μαζί μας. Αμήν.</p>

    <p>4) Την αυτή ημέρα κοιμήθηκε ο άγιος Ζαχαρίας, επίσκοπος Σαχά. Ήταν γιος ενός γραφέα ονόματι Ιωάννη, ο οποίος άφησε την εργασία του και χειροτονήθηκε ιερέας. Ο Ζαχαρίας μεγάλωσε μελετώντας φιλολογικά και θρησκευτικά θέματα.  Όταν μεγάλωσε, ο κυβερνήτης Ελ-Ουαζήρ τον διόρισε γραφέα στην αυλή του. Αργότερα ο Ζαχαρίας συμφώνησε με έναν φίλο του ονόματι Πτολεμαίο, ο οποίος ήταν διοικητής της πόλεως Σαχά, να αφήσουν την εργασία τους και να πάνε στην έρημο να γίνουν μοναχοί. Η απόφασή τους αυτή συνέπεσε με την έλευση ενός μοναχού από τη μονή του αγίου Ιωάννου του Κολοβού. Έτσι, αποφάσισαν να πάνε μαζί του στη μονή. Όταν ο κυβερνήτης το έμαθε αυτό, τους εμπόδισε να πάνε.  Λίγες ημέρες μετά, είδαν ένα όραμα στο οποίο κάποιος τους ρωτούσε: «Γιατί δεν τηρήσατε την υπόσχεσή σας;». Αμέσως έφυγαν κρυφά με κατεύθυνση προς την έρημο, χωρίς να γνωρίζουν τον δρόμο. Πηγαίνοντας, συνάντησαν, θείω θελήματι, έναν μοναχό που τους πήγε στη μονή του αγίου Ιωάννου του Κολοβού. Όταν οι φίλοι τους το έμαθαν, έλαβαν επιστολή από τον κυβερνήτη για να τους φέρουν πίσω, αλλά ο Κύριος ματαίωσε τη βουλή τους. Όσο για τον Ζαχαρία και τον φίλο του, ενδύθηκαν το μοναχικό ράσο και αγωνίσθηκαν με πολλή άσκηση. Όλα αυτά έλαβαν χώρα επί των ημερών του αγίου αββά Γκαβάργκα και του αγίου αββά Aβραάμ, οι οποίοι ήταν γι’ αυτούς οι καλύτεροι καθοδηγητές.  Όταν κοιμήθηκε ο επίσκοπος Σαχά, το ποίμνιο έστειλε επιστολή στον πατέρα πατριάρχη ζητώντας του να γίνει ο Ζαχαρίας επίσκοπός τους. Μετά απ’ αυτό, ο πατριάρχης χειροτόνησε τον Ζαχαρία, παρά τη θέλησή του. Κατά τη χειροτονία του, όταν ο πατριάρχης ήταν έτοιμος να ακουμπήσει τα χέρια του επάνω στο κεφάλι του Ζαχαρία, ένα φως έλαμψε στην εκκλησία, και το πρόσωπο του αγίου έλαμψε σαν φωτεινός αστέρας.  Όταν έφθασε στην επισκοπή του, ο λαός αγαλλίασε και βγήκε να τον προϋπαντήσει με μεγάλες τιμές. Η Εκκλησία φωτίσθηκε από τις διδαχές του. Ο άγιος Ζαχαρίας ήταν δεινός ρήτορας και πλήρης Χάριτος. Συνέγραψε πολλά άρθρα, διδαχές και ομιλίες. Αφού έμεινε στον θρόνο επί τριάντα έτη, κοιμήθηκε εν ειρήνη.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή δευτέρα του μηνός Αμσίρ</p>

    <p>1) Η κοίμηση του αγίου απισκόπου Μαρουθά.</p>

    <p>1) Την ημέρα αυτή η Εκκλησία τιμά τη μνήμη της κοιμήσεως του αγίου Μαρουθά, επισκόπου Μαρζιφερκάτ, και της ανακομιδής των λειψάνων των αγίων που μαρτύρησαν εκεί επί των ημερών του αυτοκράτορα Διοκλητιανού.  Ο άγιος Μαρουθάς ήταν άνθρωπος ευρυμαθής και δίκαιος. Για τον λόγο αυτό, ο αυτοκράτορας Θεοδόσιος, πατέρας του Αρκαδίου και του Ονορίου, τον επέλεξε ως πρέσβυ καλής θελήσεως προς τον βασιλιά της Περσίας Σαπούρ τον δεύτερο, για να διαπραγματευθεί μαζί του τους όρους της ανακωχής που ήθελαν αμφότεροι να υπογράψουν. Ο βασιλιάς Σαπούρ τον καλωσόρισε και τον φιλοξένησε σε βασιλικό οίκημα.  Όταν ο άγιος Μαρουθάς έμαθε ότι ο βασιλιάς είχε μια δαιμονισμένη κόρη, ζήτησε να του τη φέρουν. Κατόπιν προσευχήθηκε γι’ αυτήν και τη θεράπευσε. Ο βασιλιάς Σαπούρ καταχάρηκε και έγινε πιό ευγενικός με τον άγιο Μαρουθά.  Έτσι, ο άγιος ζήτησε από τον βασιλιά να του δώσει τα λείψανα των αγίων που μαρτύρησαν στην Περσία. Ο βασιλιάς τού έδωσε την άδεια να τα πάρει. Ο άγιος πήρε τα λείψανα, για τα οποία έκτισε ναό και ένα μεγάλο φρούριο γύρω του. Αργότερα κτίσθηκε ολόκληρη πόλη εντός των τειχών του φρουρίου, η οποία πήρε το όνομα «Μαρουθάς».  Αφού ο άγιος ολοκλήρωσε την αποστολή του, επέστρεψε στον αυτοκράτορα Θεοδόσιο, και έμεινε στη Ρώμη μέχρι την κοίμησή του.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή τρίτη του μηνός Αμσίρ</p>

    <p>1) Το μαρτύριο του αγίου Ευσεβίου, γιου τού συγκλητικού Βασιλείδη.</p>

    <p>1) Την ημέρα αυτή μαρτύρησε ο άγιος Ευσέβιος, γιος του συγκλητικού Βασιλείδη. Ο άγιος αυτός ήταν ένας από τους στρατιώτες που πολέμησαν κατά των Περσών. Όταν ο Διοκλητιανός εγκατέλειψε την πίστη, ο Βασιλείδης ενημέρωσε τον γιο του Ευσέβιο γι’ αυτό που έκανε ο Διοκλητιανός. Ο άγιος Ευσέβιος ενημέρωσε με τη σειρά του για το θέμα αυτό τους αγίους συντρόφους του Απάτορα, Ιούστο, Ευκλείδη και Θεόδωρο. Αποφάσισαν ομόφωνα να χύσουν το αίμα τους στο όνομα του Κυρίου Χριστού.  Όταν τελείωσε ο πόλεμος, επέστρεψαν στην Αντιοχεία κρατώντας τα λάβαρα της νίκης. Ο αυτοκράτορας βγήκε έξω προς συνάντησή τους και τους ζήτησε να προσκυνήσουν μαζί του τα είδωλά του, αλλά αρνήθηκαν όλοι τους. Ο Ευσέβιος έσυρε το ξίφος του και προσπάθησε να φονεύσει τον Διοκλητιανό και όλους εκείνους που τον συνόδευαν, αλλά ο Διοκλητιανός ετράπη σε φυγή και εξαφανίσθηκε. Αν ο Βασιλείδης δεν ήταν παρών εκεί, ο Ευσέβιος και οι φίλοι του θα είχαν φονεύσει όλους τους ηγεμόνες.  Ο Ρωμανός, ένας από τους αυτοκρατορικούς αξιωματούχους, συμβούλευσε τον Διοκλητιανό να στείλει εξορία τον Ευσέβιο στην Αίγυπτο και να τον φονεύσει εκεί. Έστειλε λοιπόν τον Ευσέβιο στον διοικητή της Αιγύπτου Μαυριανό, ο οποίος τον υπέβαλε στο βασανιστήριο του τροχού, τον έδειρε ανηλεώς και προσπάθησε να του διαμελίσει το σώμα. Όμως, ο Κύριος του έστελνε άγγελό Του να τον ενδυναμώνει στις θλίψεις, να τον παρηγορεί και να του θεραπεύει τις πληγές.  Ο Κύριος έδειξε στον Ευσέβιο σε όραμα τον παράδεισο και τις μονές των αγίων, τους τόπους που είχε ετοιμάσει για τον ίδιον, για τον πατέρα του και για τον αδελφό του, και η ψυχή του αγαλλίασε. Ο διοικητής διέταξε να τον κάψουν σε πυρωμένο κλίβανο έξω από την πόλη Ανάς. Άγγελος Κυρίου ήλθε και έσβησε τη φωτιά και έβγαλε τον άγιο Ευσέβιο σώο. Τελικά ο διοικητής διέταξε να τον αποκεφαλίσουν· έτσι, ο άγιος Ευσέβιος έλαβε τον στέφανο του μαρτυρίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή τετάρτη του μηνός Αμσίρ</p>

    <p>1) Η κοίμηση του αγίου επισκόπου Αγαπητού.  2) Το μαρτύριο των αγίων Τιμοθέου και Ματθίου.    1) Την ημέρα αυτή κοιμήθηκε ο άγιος επίσκοπος Αγαπητός, ο οποίος γεννήθηκε από χριστιανούς γονείς και έζησε επί των ημερών των ασεβών αυτοκρατόρων Διοκλητιανού και Μαξιμιανού. Οι γονείς του τον ανέθρεψαν χριστιανικά, και αργότερα χειροτονήθηκε διάκονος. Κατόπιν πήγε σε μια μονή, όπου διακονούσε τους γέροντές της. Έμαθε από αυτούς την άσκηση και τη λατρεία, και του έγιναν οικείες η νηστεία και η προσευχή. Όταν διέκοπτε την αποχή από τροφή, έτρωγε όσπρια. Αυξήθηκε στον ασκητικό του βίο και σε όλες τις αρετές, και ο Θεός τέλεσε δι’ αυτού πολλά θαύματα, μεταξύ των οποίων είναι και τα ακόλουθα:  Θεράπευσε ένα κορίτσι από την ασθένειά του, η οποία το είχε καταβάλει και το ταλαιπωρούσε για μεγάλο χρονικό διάστημα, ενώ οι γιατροί είχαν αποτύχει να το θεραπεύσουν. Μια άλλη φορά, μετά από προσευχή του αγίου ο Θεός εξολόθρευσε ένα θηρίο που κατασπάραζε τους ανθρώπους. Επίσης, με τις προσευχές του αγίου, ο Θεός χάρισε την ίαση σε πολλούς αρρώστους.  Η φήμη της ασκητικότητας, της δικαιοσύνης και της δυνάμεως της προσευχής του αγίου διαδόθηκε παντού. Όταν ο διοικητής Λουκίνος άκουσε για τον άγιο Αγαπητό, τον πήρε με τη βία και τον στρατολόγησε στο στράτευμά του. Κάτι τέτοιο όμως δεν εμπόδισε τον άγιο από το να συνεχίσει τον ασκητικό βίο και τη λατρεία του· αντιθέτως, αυξήθηκε περισσότερο στην αρετή.  Λίγο μετά ο Θεός αφάνισε τον Διοκλητιανό, οπότε μετά απ’ αυτόν ανέλαβε τα ηνία της αυτοκρατορίας ο θεοφιλής αυτοκράτορας Κωνσταντίνος ο Μέγας. Ο άγιος Αγαπητός θέλησε να αποκτήσει την ελευθερία του και να επιστρέψει στη μονή του. Ο Θεός απάντησε στο αίτημά του.  Ο αυτοκράτορας Κωνσταντίνος είχε έναν υπηρέτη που του ήταν πολύ αγαπητός, λόγω των αρετών του. Ο υπηρέτης αυτός είχε καταληφθεί από πονηρό πνεύμα, το οποίο τον βασάνιζε. Κάποιοι φίλοι του αυτοκράτορα τον συμβούλευσαν να ζητήσει από τον στρατιώτη Αγαπητό να προσευχηθεί για τον υπηρέτη του, ώστε να θεραπευθεί. Ο αυτοκράτορας εξεπλάγη μαθαίνοντας ότι υπήρχε ένας μεταξύ των στρατιωτών που είχε το χάρισμα της ιάσεως. Ο αυτοκράτορας έστειλε ανθρώπους του στον άγιο Αγαπητό, ο οποίος προσευχήθηκε για τον υπηρέτη, έκανε το σημείο του σταυρού επάνω του, και ο Θεός τον θεράπευσε.  Ο αυτοκράτορας χάρηκε και θέλησε να τον ανταμείψει. Όμως, ο άγιος αρνήθηκε να πάρει οποιαδήποτε ανταμοιβή εκτός από το να του χαρίσει την αποστρατεία, ώστε να επιστρέψει στον τόπο της ασκήσεώς του. Ο αυτοκράτορας του ικανοποίησε την επιθυμία του. Έτσι, ο άγιος γύρισε εκεί όπου ήταν πριν και έζησε μονήρη βίο. Μετά από κάποιο χρονικό διάστημα, χειροτονήθηκε ιερέας.  Όταν ο επίσκοπος της πόλης κοιμήθηκε, ο λαός ζήτησε από τον ηγούμενο της μονής να έλθει ο άγιιος, οπότε εκείνος του έδωσε την άδεια να φύγει. Ο άγιος Αγαπητός χειροτονήθηκε επίσκοπος και ποίμανε το ποίμνιο του Χριστού με τη μεγαλύτερη φροντίδα. Ο Θεός τού δώρισε το χάρισμα να προφητεύει και να τελεί θαύματα. Επέπληττε τους αμαρτωλούς για όσα έκαναν κρυφά. Επέπληττε επίσης τους ιερείς για την εγκατάλειψη της διδαχής και της καθοδήγησης του ποιμνίου τους.  Στον βίο του τέλεσε περισσότερα από εκατό θαύματα. Κοιμήθηκε σε βαθιά γηρατειά.  Οι προσευχές του ας είναι μαζί μας. Aμήν.</p>

    <p>2) Την αυτή ημέρα μαρτύρησαν ο άγιος Τιμόθεος από τη Γάζα και ο άγιος Ματθίας από την πόλη Κους.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή πέμπτη του μηνός Αμσίρ</p>

    <p>1) Το μαρτύριο των αγίων Αρχίππου, Φιλήμονος και της παρθένου Λυκίας.  2) Το μαρτύριο των αγίων Κόνωνος και Μηνά.    1) Την ημέρα αυτή κοιμήθηκαν οι άγιοι Άρχιππος, Φιλήμων και η παρθένος Λυκία, οι οποίοι πίστευσαν διά του αγίου αποστόλου Παύλου όταν κήρυττε στη Φρυγία.  Μια μέρα γιόρταζαν οι ειδωλολάτρες την εορτή της θεάς Αρτέμιδος. Οι άγιοι μπήκαν στον ναό των ειδωλολατρών για να δουν πώς τελούσαν τις ιεροτελεστίες τους. Τους είδαν λοιπόν να προσφέρουν θυσίες στα είδωλα και να τα δοξολογούν.  Θείος ζήλος κατέφλεξε τις καρδιές των αγίων. Βγήκαν από τον ναό και πήγαν στην εκκλησία διακηρύσσοντας τη δόξα του Κυρίου Χριστού και δοξάζοντας το άγιο όνομά Του. Όταν οι ειδολολάτρες άκουσαν για αυτό που είχαν κάνει οι άγιοι, ενημέρωσε τον διοικητή, ο οποίος έκανε έφοδο στην εκκλησία και τους συνέλαβε. Τους υπέβαλε σε βασανιστήρια τρυπώντας με καυτά καρφιά τα πλευρά τους. Έπειτα πέταξε τον άγιο Άρχιππο σε έναν λάκκο και διέταξε να τον λιθοβολήσουν, έως ότου παρέδωσε το αγνό πνεύμα του. Ο άγιος Φιλήμων και η αγία Λυκία υπεβλήθησαν επίσης σε διαφόρων ειδών βασανιστήρια, έως ότου παρέδωσαν και αυτοί το πνεύμα τους.  Οι προσευχές τους ας είναι μαζί μας. Aμήν.</p>

    <p>2) Την αυτή ημέρα μαρτύρησαν ο διάκονος Κόνων από τη Ρώμης, και ο άγιος Μηνάς από την Κύπρο.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή έκτη του μηνός Αμσίρ</p>

    <p>1) Η κοίμηση του αγίου προφήτου Ωσηέ.  2) Το μαρτύριο του αγίου Ζαντόκ και των εκατόν εικοσιοκτώ οι οποίοι ήταν μαζί του.</p>

    <p>1) Την ημέρα αυτή κοιμήθηκε ο άγιος προφήτης Ωσηέ, ένας από τους δώδεκα ελάσσονες προφήτες του Ισραήλ. Ο δίκαιος αυτός άνθρωπος προφήτευσε επί των ημερών των βασιλέων του Ιούδα Οζίου, Ιωάθαμ, Άχαζ και Εζεκίου, και του βασιλέα του Ισραήλ Ιεροβοάμ (Ωσηέ 1:1).  Ο προφήτης Ωσηέ αναφέρει στην προφητεία του αξιοσημείωτα και αξιοθαύμαστα πράγματα. Επέπληξε τα τέκνα του Ισραήλ για τις αμαρτίες και τα παραστρατήματά τους, προειδοποιώντας για τα κακά που θα τους έβρισκαν λόγω των παραπτωμάτων τους. Τους υποσχέθηκε ότι αυτές οι συμφορές δεν θα συμβούν εάν επέστρεφαν στον Κύριο και Θεό τους.  Προφήτευσε επίσης για τα Πάθη του Σωτήρος μας, για την Ανάστασή Του και για τη σωτηρία του ανθρωπίνου γένους. Συγκεκριμένα, είπε: «Αυτός μας άρπαξε, Αυτός θα μας γιατρέψει. Αυτός μας έπληξε, Αυτός θα μας ελευθερώσει. Θα μας αναζωοποιήσει ύστερα από δύο ημέρες. Κατά την τρίτη ημέρα θα αναστηθούμε και θα ζούμε ενώπιόν Του. Και θα μάθουμε· ας επιδιώξουμε να γνωρίσουμε τον Κύριο» (Ωσηέ 6:1-3).  Ακόμη προφήτευσε ότι θα καταργηθεί το κεντρί του θανάτου και η εξουσία του Άδη, λέγοντας: «Θα τους σώσω από τα χέρια του Άδη, και θα τους λυτρώσω από τον θάνατο. Θάνατε, πού είναι η καταδίκη σου; Άδη, πού είναι το κεντρί σου;» (Ωσηέ 13:14). Και ο απόστολος Παύλος επαναλαμβάνει: «Πού είναι, θάνατε, το κεντρί σου; Πού είναι, Άδη, η νίκη σου;» (Α΄ Κορινθίους 15:55).  Ο προφήτης Ωσηέ κοιμήθηκε σε ευλογημένη προχωρημένη ηλικία.  Οι προσευχές του ας είναι μαζί μας. Aμήν.    2) Την αυτή ημέρα μαρτύρησαν στην Περσία ο άγιος Ζαντόκ και οι εκατόν εικοσιοκτώ άγιοι οι οποίοι ήταν μαζί του. Ο βασιλιάς της Περσίας Μπέχραμ έφερε τους αγίους αυτούς ενώπιόν του και τους διέταξε να προσκυνήσουν τον ήλιο. Ο άγιος Ζαντόκ τού είπε: «Δεν θα προσκυνήσω κανέναν άλλο εκτός από τον Θεό, τον Δημιουργό του ηλίου και του σύμπαντος κόσμου». Ο βασιλιάς τού είπε: «Ο ήλιος έχει Θεό;». Ο άγιος του αποκρίθηκε: «Ναι. Είναι ο Κύριος Χριστός, ο Θεός μας».  Τότε ο βασιλιάς διέταξε να τον αποκεφαλίσουν. Αφού ο άγιος προσευχήθηκε, ο δήμιος του απέκοψε την κεφαλή. Ένα λαμπρό φως έλαμψε. Όλοι οι παριστάμενοι το είδαν, οπότε έκραξαν λέγοντας: «Είμαστε όλοι Χριστιανοί!». Ο βασιλιάς διέταξε να αποκεφαλισθούν και αυτοί. Έτσι, έλαβαν τον στέφανο του μαρτυρίου.  Οι προσευχές τους ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή εβδόμη του μηνός Αμσίρ</p>

    <p>1) Η κοίμηση του αγίου Ευσταθίου, πατριάρχου Αντιοχείας.</p>

    <p>1) Την ημέρα αυτή κατά το έτος 330 μ.Χ. κοιμήθηκε στην εξορία ο άγιος Ευστάθιος, πατριάρχης Αντιοχείας. Ενθρονίσθηκε πατριάρχης Αντιοχείας επί της βασιλείας του δικαίου αυτοκράτορα Κωνσταντίνου του Μεγάλου. Ήταν δίκαιος και ευρυμαθής. Παρευρέθη στη Σύνοδο της Νικαίας, όπου οι πατέρες οι οποίοι συγκεντρώθηκαν αποφάσισαν να αφορισθεί ο Άρειος και να εξορισθεί ο ίδιος και όλοι όσοι αποδέχονταν τις διδασκαλίες του, δηλαδή ο Ευσέβιος Νικομηδείας, ο Θέογνις Νικαίας και ο Ευσέβιος Καισαρείας.  Μετά την περάτωση των εργασιών της Συνόδου, οι πατέρες επέστρεψαν στις κοινότητές τους, ενώ εκείνοι που αφορίσθηκαν προσποιήθηκαν ότι ήθελαν να πάνε στα Ιεροσόλυμα, τελικά όμως πήγαν στην Αντιόχεια. Εκεί δελέασαν μια ιερόδουλο με χρήματα και άλλους τρόπους, ώστε να κατηγορήσει τον πατριάρχη άγιο Ευστάθιο ότι είναι πατέρας παιδιού που έκανε μαζί της. Πήρε λοιπόν τα χρήματα, πήγε στην εκκλησία, και έκανε όπως της είπαν. Εκείνοι προσποιήθηκαν ότι δυσπιστούν σε όσα ισχυρίζεται και της είπαν: «Εάν είναι αλήθεια όσα λες, φέρε μας απόδειξη γι’ αυτά. Δεν θα δεχθούμε τους ισχυρισμούς σου εάν δεν ορκισθείς στην Αγία Γραφή ότι αυτά που λες κατά του πατέρα αυτού είναι αλήθεια». Εκείνη ορκίσθηκε μπροστά τους και εκείνοι αποκρίθηκαν: «Δεν χρειαζόμαστε άλλη απόδειξη».  Μετά απ’αυτό, καταδίκασαν τον άγιο Ευστάθιο και τον καθαίρεσαν από τον βαθμό του επισκόπου. Ενημέρωσαν σχετικά τον αυτοκράτορα Κωνσταντίνο, λέγοντας: «Σύνοδος κληρικών αποφάσισε να απομακρύνει τον πατριάρχη Αντιοχείας πατέρα Ευστάθιο από τη θέση του». Ο αυτοκράτορας αποδέχθηκε την αστήρικτη απόφασή τους, εκθρόνισε τον άγιο Ευστάθιο και τον εξόρισε στη Θράκη, όπου ο άγιος έμεινε μέχρι την κοίμησή του.  Ο Κύριος Θεός, ο οποίος αγαπά τους αγίους του δούλους, δεν παραλείπει να φανερώσει την αλήθεια. Έτσι, η γυναίκα αρρώστησε με μακρά ασθένεια, από την οποία υπέφερε πολύ και δοκίμασε μεγάλο πόνο. Κατάλαβε ότι η δοκιμασία της αποτελούσε τιμωρία για την κατασυκοφάντηση του αγίου. Προσήλθε ενώπιον του λαού της Αντιοχείας και ομολόγησε μπροστά τους ότι η κατηγορία που είχε εξαπολύσει κατά του αγίου πατριάρχου Ευσταθίου ήταν ψευδής. Υπέδειξε εκείνους που τη δωροδόκησαν με χρήματα για να πει ψέμματα. Είπε ότι ο πατριάρχης ήταν αθώος και ότι το παιδί που είχε γεννηθεί ήταν από άλλον πατέρα, ο οποίος είχε το ίδιο όνομα με τον άγιο Ευστάθιο. Είπε ακόμη ότι την έπεισαν να ορκισθεί κατά του αγίου αλλά συγχρόνως να εννοεί μέσα της τον φίλο της που ήταν πατέρας του παιδιού, ώστε να μην καταδικασθεί για ψευδορκία.  Οι ιερείς, μετά την αποδεδειγμένη αθωότητα του αγίου Ευσταθίου, άρχισαν και πάλι να μνημονεύουν το όνομά του στη Θεία Λειτουργία. Ο άγιος Ιωάννης ο Χρυσόστομος τον επαινούσε και τον εγκωμίαζε κατά την ημέρα της μνήμης του.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή ογδόη του μηνός Αμσίρ</p>

    <p>1) Το μαρτύριο του αγίου Θεοδώρου του Ρωμαίου.</p>

    <p>1) Την ημέρα αυτή μαρτύρησε ο άγιος Θεόδωρος ο Ρωμαίος, ο οποίος ήταν από την πόλη Αστήρ. Έζησε επί των ημερών των αυτοκρατόρων Μαξιμιανού και Διοκλητιανού, οι οποίοι, όταν ενημερώθηκαν ότι ο άγιος δεν προσκυνεί τα είδιλά τους, τον κάλεσαν και του ζήτησαν να προσκυνήσει τα είδωλα, εκείνος όμως αρνήθηκε.  Του υποσχέθηκαν ακριβά δώρα, αλλά δεν υπάκουε σ’ αυτούς. Έτσι, τον υπέβαλαν στο βασανιστήριο του τροχού, κόβοντας μέλη από του σώμα του. Ακόμη τον πέταξαν στη φωτιά και τον μαστίγωσαν. Εκείνος τα υπέμεινε όλα από την αγάπη του στον Κύριο Χριστό, ο οποίος έστελνε αγγέλους Του να τον ανακουφίζουν και να τον εμψυχώνουν. Τελικά τον αποκεφάλισαν, και έλαβε έτσι τον στέφανο του μαρτυρίου.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα εικοστή ενάτη του μηνός Αμσίρ</p>

    <p>1) Το μαρτύριο του αγίου Πολυκάρπου, επισκόπου Σμύρνης.</p>

    <p>1) Την ημέρα αυτή κατά το έτος 167 μ.Χ. κοιμήθηκε ο άγιος Πολύκαρπος, επίσκοπος Σμύρνης. Γεννήθηκε κατά το τέλος του πρώτου μετά Χριστόν αιώνα, και υπήρξε μαθητής του αγίου Ιωάννου του Ευαγγελιστού. Ήταν εκείνος για τον οποίο είπε ο Κύριος: «Και στον άγγελο της εκκλησίας στη Σμύρνη γράψε: “Αυτά λέει ο Πρώτος και ο Έσχατος, ο Οποίος πέθανε και έζησε: ‘Γνωρίζω τα έργα σου, τη θλίψη σου και την πτωχεία σου, είσαι όμως πλούσιος. Γνωρίζω και τη βλασφημία εκείνων που ότι είναι Ιουδαίοι, ενώ δεν είναι, αλλά είναι συναγωγή τού σατανά. Μη φοβάσαι αυτά που πρόκειται να πάθεις. Ιδού, ο διάβολος πρόκειται να βάλει μερικούς από σας στη φυλακή, για να δοκιμασθείτε, και θα έχετε θλίψη δέκα ημερών. Γίνε πιστός μέχρι θανάτου, και θα σου δώσω το στεφάνι τής ζωής’ ”».  Ο άγιος Πολύκαρπος πήγε στη Ρώμη κατά το έτος 157 μ.Χ. για την επίλυση μιας διαφοράς με τον επίσκοπο Ρώμης Ανίκητο σχετικά με τον εορτασμό του Πάσχα. Ποίμανε το ποίμνιό του κατά τον καλύτερο τρόπο και έμεινε στον θρόνο του για μεγάλο χρονικό διάστημα μέχρι τα βαθιά του γεράματα. Συνέγραψε πολλά άρθρα και ομιλίες για την εορτή των Χριστουγέννων, για τον θάνατο, για την κόλαση, για τα βάσανα της κολάσεως, για την Παρθένο Μαρία, και για πολλά άλλα. Προσείλκυσε πολλές ψυχές στον Κύριο με τη ζωηφόρο διδασκαλία του.  Όταν ο αυτοκράτορας Μάρκος Αυρήλιος εξαπέλυσε διωγμούς κατά των χριστιανών, πίεσαν φορτικά τον άγιο Πολύκαρπο, λέγοντάς του: «Ορκίσου, και θα σε αφήσουμε ελεύθερο. Αναθεμάτισε τον Χριστό, και θα σου χαρίσουμε τη ζωή». Ο άγιος Πολύκαρπος τους απάντησε: «Διακονώ τον Κύριό μου Χριστό επί ογδονταέξη έτη και δεν με έβλαψε ποτέ· πώς μπορώ να βλασφημήσω τον Βασιλέα και Σωτήρα μου;».  Μετά απ’ αυτό, ο διοικητής είπε: «Εάν δεν φοβάσαι τα άγρια θηρία, θα κάνω ώστε να σε καταβροχθίσει η φωτιά, εάν δεν μετανιώσεις». Ο άγιος Πολύκαρπος του αποκρίθηκε: «Με απειλείς με τη φωτιά που καίει για λίγο και μετά σβήνει, διότι δεν γνωρίζεις το αιώνιο πυρ της κολάσεως και την ατελεύτητη τιμωρία που περιμένει τους κακούς. Αλλά γιατί χρονοτριβείς; Κάνε ό,τι θες».  Έτσι, αφού δέχθηκε απειλές και υποβλήθηκε σε φρικτά βασανιστήρια, ο άγιος Πολύκαρπος επιθύμησε να χύσει το αίμα του για το όνομα του Χριστού. Αφού έδωσε κατάλληλες οδηγίες και δίδαξε τους πιστούς να είναι εδραίοι στην πίστη, τους είπε ότι δεν θα ξαναδούν το πρόσωπό του από την ημέρα εκείνη και μετά. Οι πιστοί έκλαψαν και προσπάθησαν να τον κρατήσουν και να τον εμποδίσουν να φύγει, αλλά απέτυχαν να τον σταματήσουν.  Πήγε λοιπόν και ομολόγησε τον Κύριο Χριστό ενώπιον του διοικητή, ο οποίος, μετά από πολλά βασανιστήρια, διέταξε να τον αποκεφαλίσουν. Έτσι, ο άγιος Πολύκαρπος έλαβε τον στέφανο του μαρτυρίου. Μερικοί πιστοί πήραν το σώμα του, το τύλιξαν σε σάβανα και το ενταφίασαν με μεγάλες τιμές.  Οι προσευχές του ας είναι μαζί μας, και ας δοξάζεται αιώνια ο Θεός μας. Aμήν.</p>

    <p>Ημέρα τριακοστή του μηνός Αμσίρ</p>

    <p>1) Η εύρεση της τιμίας κάρας του αγίου Ιωάννου του Βαπτιστού.  2) Η κοίμηση του αββά Κυρίλλου του έκτου, εκατοστού δεκάτου έκτου πατριάρχου Αλεξανδρείας.    1) Την ημέρα αυτή εορτάζουμε την εύρεση της τιμίας κάρας του αγίου Ιωάννου του Βαπτιστού. Όταν ο Ηρώδης διέταξε να αποκεφαλίσουν τον άγιο Ιωάννη και να του φέρουν την κεφαλή σε δίσκο, εκείνος έδωσε τον δίσκο στην Ηρωδιάδα, όπως του είχε ζητήσει (Μάρκος 6:21-28). Λέγεται ότι μετά τη γιορτή ο Ηρώδης λυπήθηκε που φόνευσε τον Ιωάννη, γι’ αυτό φύλαξε την κεφαλή στο ανάκτορό του.  Ο Άραβας βασιλιάς Αρέθας, πεθερός του Ηρώδη, εξοργίσθηκε επειδή ο Ηρώδης άφησε την κόρη του και παντρεύθηκε τη σύζυγο του αδελφού του ενώ ο αδελφός του ήταν εν ζωή. Έτσι, ο Αρέθας κήρυξε πόλεμο κατά του Ηρώδη για να εκδικηθεί για την κόρη του. Στον πόλεμο αυτό ο Αρέθας νίκησε τον Ηρώδη, σκόρπισε τον στρατό του και κατέστρεψε τις πόλεις της Γαλιλαίας.  Όταν ο Τιβέριος Καίσαρας έμαθε πως αιτία του πολέμου αυτού ήταν ότι ένας προφήτης που θεωρείτο μέγας ανάμεσα στον λαό του φονεύθηκε από τον Ηρώδη, και ότι ο Ηρώδης άφησε τη σύζυγό του, την κόρη του Άραβα βασιλιά Αρέθα, και παντρεύθηκε τη σύζυγο του αδελφού του, κάλεσε τον Ηρώδη και την Ηρωδιάδα στη Ρώμη. Ο Ηρώδης, αφού πρώτα έκρυψε την κεφαλή του αγίου Ιωάννου του Βαπτιστού στο ανάκτορό του, πήγε ύστερα στη Ρώμη. Όταν έφθασε, ο Τιβέριος τον απομάκρυνε από τη θέση του, του πήρε όλα του τα υπάρχοντα, και τον εξόρισε στην Ισπανία, όπου πέθανε. Το ανάκτορό του καταστράφηκε, και ο Ηρώδης έγινε παράδειγμα για όσους θα ήθελαν να ακολουθήσουν τα βήματά του.  Λίγα έτη μετά, δύο πιστοί από την Ομς πήγαν στα Ιεροσόλυμα για να μείνουν κατά τη νηστεία της Τεσσαρακοστής εκεί. Καθώς περνούσαν τη νύκτα δίπλα από τα ερείπια του ανακτόρου του Ηρώδη, πέρασαν τη νύκτα τους εκεί. Ο άγιος Ιωάννης εμφανίσθηκε σε έναν από αυτούς, του είπε το όνομά του και τα σχετικά με την κάρα του, και του ζήτησε να την πάρει στο σπίτι του. Όταν ο πιστός ξύπνησε, είπε στον φίλο του ό,τι είδε, και πήγαν στον τόπο όπου ήταν θαμμένη η κάρα. Έσκαψαν και βρήκαν ένα κλειστό πήλινο αγγείο. Όταν το άνοιξαν, ένα γλυκό άρωμα αναδύθηκε μέσα από αυτό. Βρήκαν την τιμία κάρα, πήραν την ευλογία της και την έβαλαν πάλι στο αγγείο. Έπειτα ο πιστός που είδε το όραμα την πήρε στο σπίτι του, τη φύλαξε σε ασφαλές μέρος και έβαλε μπροστά της ένα κερί να καίει. Προτού φύγει, είπε στην αδελφή του σχετικά με την κάρα, ώστε να συνεχίσει και αυτή να την προσέχει.  Στη συνέχεια, η κάρα άλλαζε χέρια και δινόταν από τον έναν στον άλλον, έως ότου έφθασε στα χέρια ενός οπαδού του Αρείου, ο οποίος απέδωσε τα σημεία και τα θαύματα που τελούνταν από την τιμία κάρα στην αίρεση του Αρείου. Όμως, ο Κύριος έδωσε εντολή σε κάποιον να τον πετάξει έξω από το σπίτι του. Το ακριβές μέρος που έκειτο η κάρα παρέμενε άγνωστο, μέχρι τις ημέρες του αγίου Κυρίλλου Ιεροσολύμων. Τότε ο άγιος Ιωάννης παρουσιάσθηκε σε ενύπνιο στον άγιο Μαρτιανό, επίσκοπο Ομς, και του φανέρωσε τον τόπο όπου έκειτο η κάρα. Την επομένη ο άγιος Μαρτιαανός πήγε στον τόπο που του υπέδειξε ο άγιος Ιωάννης και βρήκε την κάρα. Αυτό έλαβε χώρα κατά την τριακοστή του μηνός Aμσίρ.  Οι προσευχές του αγίου αυτού ας είναι μαζί μας, και ας δοξάζεται αιώνια ο Θεός μας. Aμήν.  2) Την αυτή ημέρα κατά το έτος 1971 μ.Χ. κοιμήθηκε ο άγιος και δίκαιος πατέρας αββάς Κύριλλος ο έκτος, εκατοστός δέκατος έκτος πάπας Αλεξανδρείας. Ο Θεός δώρισε στον αγνό αυτό πατέρα το χάρισμα να τελεί μεγάλα θαύματα, ακόμη και μετά την κοίμησή του.  Οι προσευχές και η ευλογία του ας είναι μαζί μας. Αμήν.</p>









    <p>Τα έργα της συντακτικής ομάδας της Κοπτορθόδοξης Εκκλησίας της Παναγίας και του αποστόλου Μάρκου στην Ελλάδα:</p>

    <p>Το Κοπτορθόδοξο Ωρολόγιο.  Το Κόπτικο Καταμέρος.  Το Κυριακάτικο Καταμέρος.  Το Καταμέρος της Μεγάλης νηστείας.  Το Καταμέρος της Μεγάλης Εβδομάδας.  Το Καταμέρος της Πεντηκοστής.  Το Κοπτορθόδοξο Λειτουργικό.  Το Κοπτορθόδοξο Δοξολογικό.  Το Κοπτορθόδοξο Ευχολόγιο.  Το Κοπτορθόδοξο Συναξάριο.</p>

    <p>Και αναμένεται να εκδόσει: Το Βιβλίο της Μεγάλης Εβδομάδας. Οδηγός του Κατηχητή.</p>











    <p>Η παρούσα μετάφραση του βιβλίου Το Συναξάριο είναι καρπός αγάπης για τον λόγο του Θεού και αποτέλεσμα συλλογικής εργασίας με αίσθημα βαθύτατης ευθύνης. Έχει ως σκοπό να υποβοηθήσει τον σύγχρονο αναγνώστη, και ιδιαίτερα τους νέους της αιγυπτιακής παροικίας στην Ελλάδα, για τους οποίους η κατανόηση του αραβικού αντίστοιχου βιβλίου είναι δυσχερής ή αδύνατη. Για το βιβλίο αυτό εργάστηκε με κόπο η νεολαία της Κοπτορθόδοξης Εκκλησίας της Ελλάδος της Παναγίας και του αγίου Μάρκου, υπό την ευλογία, την εποπτεία και την επίβλεψη των πατέρων της. Παραδίδοντας τη μετάφραση αυτή στο αναγνωστικό κοινό, αισθανόμαστε την ανάγκη να ευχαριστήσουμε όλους όσοι με τον έναν ή τον άλλον τρόπο συνετέλεσαν στην ολοκλήρωση του έργου. Έχοντας τη συναίσθηση ότι καμία μετάφραση δεν είναι απαλλαγμένη αδυναμιών, αναμένουμε κάθε καλοπροαίρετη παρατήρηση, ώστε να ληφθεί υπόψη σε μελλοντική επανέκδοση. Επίσης, ας ευχαριστούμε θερμά το σύλλογο της εκκλησίας μας για την οικονομική υποστήριξή του στην έκδοση του παρόντος βιβλίου, αλλά και των υπόλοιπων Εκκλησιαστικών και Λειτουργικών βιβλίων.</p>

    <p>Απαγορεύεται η με οποιονδήποτε τρόπο ή μέσον (στοιχειοθεσία, εκτύπωση, ηχοληψία, εκφώνηση) και για οποιανδήποτε αιτία αναπαραγωγή εν όλω ή εν μέρει της παρούσης μεταφράσεως ή φίλμ αυτής, χωρίς προηγούμενη (για κάθε αναπαραγωγή) έγγραφη άδεια της Κοπτικής Ορθόδοξης Εκκλησίας της Ελλάδος.</p>



    <p>(Πρώτη έκδοση 2011) Κοπτορθόδοξος Ιερός Ναός της Παναγίας και του αγίου Μάρκου, Ύδρας 9Α Αχαρνές, Αθήνα</p>





    <p>Τίτλος βιβλίου: Το Συναξάριο. Επιμέλεια - Μετάφραση: Oι εφημέριοι και η συντακτική ομάδα της νεολαίας της Κοπτορθόδοξης Εκκλησίας. Σελ.: 294 Σύνθεση εξωφύλλου και οπισθόφυλλου: Dar Anton. Τόπος: Αθήνα - Ελλάδα. Χρόνος έκδοσης: 2011. Γλώσσα: Ελληνικά. Θεολογική και Φιλολογική εποπτεία: κ. Ανδρέας Μοράτος, θεολόγος, φιλόλογος – γλωσσολόγος.</p>







    <p>Για τον βίο και τη μνήμη της κοιμήσεώς του βλέπε τη δεκάτη εβδόμη του μηνός Χατούρ.</p>

    <p>Η πλήρης βιογραφία του υπάρχει στη δεκάτη πέμπτη του μηνός Κιάχκ.</p>

    <p>Η πόλη Ακφάς ανήκει στην περιφέρεια του Ελ-Φασν, της επαρχίας Ελ-Μινιά.</p>

    <p>Λείψανα της πόλεως Άθριβις υπάρχουν κοντά στην πόλη Μπανά.</p>

    <p>Λείψανα της πόλεως Τοβά υπάρχουν κοντά στην πόλη Τάντα.</p>

    <p>Βλ. σχετικά την 4η ημέρα του αυτού μηνός.</p>

    <p>Πόλη ανατολικά της Βαγδάτης στο Ιράκ, η οποία αργότερα καταστράφηκε. Βλ. σχετικά την 4η ημέρα του αυτού μηνός.</p>

    <p>Πόλη ανατολικά της Βαγδάτης στο Ιράκ, η οποία αργότερα καταστράφηκε.</p>

    <p>Εικοστός τέταρτος πάπας Αλεξανδρείας, γνωστός ως «στύλος της πίστεως».</p>

    <p>Το μαρτύριό του περιγράφεται αναλυτικά στη δεκάτη του μηνός Μπάμπα.</p>

    <p>Το μαρτύριό του περιγράφεται αναλυτικά στην πρώτη του μηνός Τουτ.</p>

    <p>Η μνήμη του μαρτυρίου του πρίγκηπος Θεοδώρου Ελ-Σοτμπ τελείται την εικοστή του μηνός Αμπίμπ, και του μαρτυρίου του πρίγκηπος Θεοδώρου Ελ-Μισρέκε τη δωδεκάτη του μηνός Τούμπαχ.</p>



    <p>Η περιγραφή του μαρτυρίου τους περιέχεται στο συναξάριο της εικοστής δευτέρας του ιδίου μηνός (Χατόρ).</p>

    <p>Η Ραχά ή Ούρφα είναι αρχαία πόλη του σημερινού Ιράκ. Λέγεται ότι είναι η χαλδαϊκή Ουρ, πατρίδα του Αβραάμ. Το μαρτύριό του εκτίθεται στην εικοστή εβδόμη του μηνός Χατόρ. Ονομασία εκείνου του τμήματος του συριακού Γκρόμπεν που αποτελεί την κοιλάδα του Ιορδάνου. Το μαρτύριό του εκτίθεται στην εικοστή ενάτη του μηνός Χατόρ. Ο βίος και η κοίμησή του εκτίθενται στην εβδόμη του μηνός Αμπίμπ.</p>

    <p>Η ανάμνηση του καθαγιασμού του ναού του αγίου Βίκτωρος είναι καταχωρισμένη στην πέμπτη του μηνός Μπαούνα.</p>

    <p>Ένας από τους τίτλους με τους οποίους προσφωνούνται οι μουσουλμάνοι χαλίφες.</p>

    <p>Το μαρτύριό του είναι καταχωρισμένο στην ενάτη του μηνός Μισρά. Πρόκειται για την ομολογία του πάπα Λέοντος Ρώμης για τις δύο φύσεις του Χριστού, ομολογία η οποία έγινε αποδεκτή από τη Σύνοδο της Χαλκηδόνος. Η Κοπτική Ορθόδοξη Εκκλησία είναι μια μη-Χαλκηδόνιος Εκκλησία· επομένως, η Εκκλησία μας δεν αναγνωρίζει τη Σύνοδο αυτή ή τα δόγματά της.  Ο άγιος Νικόλαος είναι το αληθινό πρόσωπο που κρύβεται πίσω από την ιστορία του Σάντα Κλάους ή Μπάμπα Νοέλ, ο οποίος αφήνει δώρα για τα παιδιά την παραμονή των Χριστουγέννων. Σε άλλα χειρόγραφα, στη Φαράν (στο όρος Σινά). Υπήρχε το έθιμο, όταν κάποιος μοναχός συναντούσε κάποιον άλλο μοναχό, να φιλούν ο ένας τα χέρια του άλλου, και μετά να κάθονται μαζί για να μιλήσουν για τη δόξα του Θεού και τον πνευματικό αγώνα. Μια φορά όμως ο διάβολος, παίρνοντας τη μορφή ενός γέροντα μοναχού, συνάντησε έναν άλλο μοναχό και, όταν φίλησε ο ένας τα χέρια του άλλου, ο διάβολος έφυγε περιγελώντας τον μοναχό. Μετά απ’ αυτό, οι Πατέρες όρισαν ότι, όταν ο μοναχός βλέπει κάποιον να έρχεται προς το μέρος του, θα πρέπει να κάνει το σημείο του σταυρού μπροστά από το πρόσωπό του, μήπως αυτός που ερχόταν προς το μέρος του είναι ο διάβολος, ο οποίος δεν θα μπορούσε να σταθεί μπροστά στο σημείο του σταυρού.</p>

    <p>Η μνήμη της κοιμήσεώς του τελείται τη δευτέρα του μηνός Νασί. Το θαύμα αυτό εκτίθεται αναλυτικά στη δεκάτη τρίτη του μηνός Τουτ.</p>

    <p>Κοντά στο Μπιλκάς, στο βορειοανατολικό τμήμα της επαρχίας Γκάρμπια.</p>

    <p>Μνημονεύεται στο βιβλίο του Μπάτλερ (Butler) Οι Βίοι των Αγίων (The Lives of the Saints) στην εικοστή τρίτη Ιανουαρίου με το όνομα Ασκλάς.</p>

    <p>Ο βίος και το μαρτύριο του αγίου Πέτρου μνημονεύονται στην εικοστή ενάτη του μηνός Χατόρ. .  Ο βίος του αγίου Απολλώ εκτίθεται στην εικοστή πέμπτη του μηνός Μπάμπα. Ο βίος των τεσσαράκοντα εννέα μαρτύρων εκτίθεται στην εικοστή έκτη του μηνός Τόμπα. Η μετάφραση αυτή είναι γνωστή ως «Εβδομήκοντα», λόγω των εβδομήντα μεταφραστών. Θεωρείται η αρχαιότερη μετάφραση της Παλαιάς Διαθήκης που φυλάσσεται στις βιβλιοθήκες μέχρι σήμερα.</p>

    <p>Η εξιστόρηση του μαρτυρίου τους υπάρχει στη δεκάτη τρίτη του μηνός Μπαραμχάτ.</p>

    <p>Η κοίμησή του περιγράφεται στην εικοστή πρώτη του μηνός Μπασόνς.</p>

    <p>Το όνομα αυτό είναι περσικής προέλευσης.</p>


</body>
</html>
