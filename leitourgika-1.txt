












Πρόλογος

Θεολογική προσέγγιση της Κοπτορθόδοξης Θείας Λειτουργίας

	Η έκδοση και διάδοση των Κοπτικών Λειτουργιών στα ελληνικά αποτελούσε για εμάς, τους εν Ελλάδι παροικούντες Κόπτες, αλλά και για τους Έλληνες βαθιά επιθυμία και ευχή. Είχαμε την τιμή και την ευλογία να προλογίσουμε και να επιμεληθούμε την πολυπόθητη ελληνική μετάφραση του Κοπτορθόδοξου Λειτουργικού από τα πρωτότυπα Κοπτικά Λειτουργικά κείμενα  τα οποία περιέχουν αρχαίους ελληνικούς λειτουργικούς τύπους, τους οποίους θεωρήσαμε ωφέλιμο και εποικοδομητικό να φυλάξουμε ως έχουν.
	 Η Θεία Λειτουργία αποτελεί το επίκεντρο της εκκλησιαστικής και λατρευτικής ζωής των Κοπτορθόδοξων. Τα λειτουργικά κείμενα, το λειτουργικό τυπικό, η μορφή και το πνεύμα της λατρείας συνιστούν για τους Κόπτες τον μυσταγωγό για να εμβαθύνουν στο μυστήριο της Ενανθρωπήσεως και Ενσαρκώσεως του Θείου Λόγου Κυρίου ημών Ιησού Χριστού. Αυτός ο μυσταγωγικός χαρακτήρας της Θείας Λειτουργίας δεν αφορά μόνο την ίδια τη θεία λατρεία, αλλά και την εκκλησιαστική διδασκαλία που εκφέρεται σε αυτήν και μέσω αυτής.
	Στην Παλαιά Διαθήκη οι Ισραηλίτες είχαν ένα μόνο ναό, το Ναό των Ιεροσολύμων, όπου ήταν υποχρεωμένοι να προσφέρουν τις θυσίες τους. Έπρεπε από τα πέρατα της Γης, όπου ήταν διασκορπισμένοι οι Ισραηλίτες, να ξεκινούν για να έρθουν, στις μεγάλες γιορτές, να προσκυνήσουν στα Ιεροσόλυμα, επιχειρώντας με τον τρόπο αυτό μακρινά και πολυδάπανα ταξίδια. Εμείς όμως, οι προσκυνητές Κόπτες χριστιανοί, εκπληρώνουμε τις προσδοκίες των Ιουδαίων στο αληθινό προσκύνημα εν πνεύματι και αληθεία, έχοντας τα Ιεροσόλυμα μπροστά μας σχεδόν σε κάθε τόπο.
	Οι ιερείς προσφέρουν θυσίες στα θυσιαστήρια κατά τη Θεία Ευχαριστία, και όποιος έχει τα μάτια της πίστεως διακρίνει πως αυτός που τελεί το αιώνιο μυστήριο είναι ο Κύριος Θεός μας και πως ο ιερέας είναι τύπος και υπηρέτης του Κυρίου Χριστού μας, καθώς μιμείται τον Αρχιερέα Χριστό και επαναλαμβάνει τα ίδια τα λόγια Του της ιδρύσεως του Μυστηρίου της Θείας Ευχαριστίας. Ο λαός που βρίσκεται στην ενορία είναι ο εκλεκτός λαός του Θεού, που πορεύεται στην ερημία του κόσμου τούτου. Σημειωτέον ότι στην Κοπτική παράδοση δεν γίνεται Λειτουργία χωρίς την παρουσία των τριών βασικών παραγόντων: τον κανονικώς χειροτονημένο ιερέα, τους διάκονους   ψάλτες και τον λαό.
	
	Κατά τη Θεία Λειτουργία, οι ύμνοι μας, οι δοξολογίες μας, οι ευχαριστίες μας, και γενικά οι προσευχές μας, ενώνονται με τους ύμνους των αγγέλων και γίνονται ένας ύμνος δηλαδή, κατά τη Θεία Λειτουργία, άνθρωποι και άγγελοι ψέλνουν και υμνούν τον Δεσπότη και Βασιλέα των πάντων, και όποιος έχει τα μάτια της ψυχής ανοικτά θα έβλεπε να αναμειγνύονται με τους ανθρώπους και να δοξάζουν και να υμνούν τον Κύριο, όπως ακριβώς περιγράφει συμβολικά και με Λειτουργικές εικόνες το ουράνιο θυσιαστήριο ο άγιος Ιωάννης στο βιβλίο της Αποκαλύψεως.
	Έχει λεχθεί ότι, εάν ο Θεός συγκρατεί τον κόσμο, τούτο οφείλεται στο ότι υπάρχουν άνθρωποι που έχουν βρει το βαθύ νόημα της ευχαριστιακής ζωής της Εκκλησίας. Επίσης, εάν οι Χριστιανοί Αιγύπτοι υπάρχουν σήμερα μετά από τόσους σκληρούς και άγριους διωγμούς που υπέστησαν κατά τη διάρκεια της ιστορίας τους, αυτό οφείλεται στο Μυστήριο της Θείας Ευχαριστίας. Είναι και θα παραμείνει γεγονός ότι η Ορθόδοξη Κοπτική μας Εκκλησία, κατά την άποψη των μεγαλύτερων λειτουργιολόγων (όπως ο αείμνηστος καθ. Π. Τρεμπέλας στο περίφημο έργο του Λειτουργικοί τύποι Αιγύπτου και Ανατολής, εν Αθήναις 1961, και ο καθ. Ι. Φουντούλης στο έργο του Θείαι Λειτουργίαι, Θεσσαλονίκη 1985), είναι μια ασκητική και λαϊκή Εκκλησία, της οποίας οι Λειτουργικοί τύποι αποτελούν τα αρχαιότερα Λειτουργικά κείμενα της πρώτης Εκκλησίας. Επίσης, ο κλήρος και ο λαός βρίσκονται γύρω από την Αγία Τράπεζα, σε μια πορεία από τα βάθη της επίπονης ιστορίας των Κοπτών προς την τελική, εσχατολογική νίκη των δικαίων. Ο πόθος των ανθρώπων που αγαπούν τον Θεό εστιάζεται εξολοκλήρου στη μετάληψη του Άρτου της Ζωής και του Τιμίου Αίματος του Κυρίου μας Ιησού Χριστού.
	Η Θεία Λειτουργία είναι το κέντρο της ενότητας όλων των χριστιανών. Κατά τον μάρτυρα και επίσκοπο Ιγνάτιο Αντιοχείας (2ος αιώνας μ.Χ.), η Ευχαριστία είναι το φάρμακο της αθανασίας. Όλη μας η ζωή πρέπει να αποτελεί συνεχή και αέναη περίοδο προετοιμασίας για τη Θεία Λειτουργία. Χωρίς κατάλληλη προετοιμασία και προσευχή, είναι δύσκολο ο άνθρωπος να απολαύσει και να ζήσει το μυστήριο της Δεσποτικής Ξενίας και της Αθανάτου Τραπέζης. 
	Ο Θεός να μας δίνει τη δύναμη να λατρεύουμε μετά φόβου και αγάπης και να παριστάμεθα ακατακρίτως ενώπιον του ιερού Θυσιαστηρίου, της καθέδρας και αναπαύσεως και του τόπου του Θεού, τελεσιουργούντες εν Χριστώ το Μυστήριο της ζωής της Εκκλησίας, τη Θεία Ευχαριστία. 


Η συντακτική ομάδα !!!



ΕΙΣΑΓΩΓΗ


Η ΛΕΙΤΟΥΡΓΙΚΗ ΚΟΠΤΙΚΗ ΠΑΡΑΔΟΣΗ

Ποιοι είναι οι Κόπτες

   Οι Κόπτες θεωρούνται απόγονοι των αρχαίων Αιγυπτίων και η κοπτική γλώσσα παρουσιάζει εμφανή ομοιότητα προς τη γλώσσα της ιερογλυφικής και της ελληνικής γραφής. Η λέξη Κόπτης σημαίνει Αιγύπτιος επομένως, δεν σημαίνει «αυτός που (απο)κόπηκε από το σώμα της Εκκλησίας», όπως πολλοί νομίζουν. Άρα, ο όρος Κόπτης δεν δηλώνει θρησκευτικό δόγμα, αλλά εθνική ταυτότητα. 
	
Τα χαρακτηριστικά της Κοπτικής Λειτουργίας .

1)	Η Κοπτική Εκκλησία χρησιμοποιεί στη σύγχρονη εποχή τρεις λειτουργίες:
•	τη Θεία Λειτουργία του αγίου Βασιλείου, που αναφέρεται προς τον Πατέρα και τελείται κατά τη διάρκεια ολόκληρου του χρόνου. 
•	τη Θεία Λειτουργία του αγίου Γρηγορίου του Θεολόγου, που αναφέρεται προς τον Υιό και τελείται κατά τις Δεσποτικές εορτές και όλες τις χαρμόσυνες ημέρες. 
•	τη Θεία Λειτουργία του αγίου Μάρκου, που αναφέρεται και αυτή προς τον Πατέρα και τελείται κατά τη διάρκεια της Μεγάλης Τεσσαρακοστής και κατά τον μήνα Κιγιάχκ, που είναι ο τέταρτος μήνας του Κοπτικού έτους. Κατά τον ίδιο μήνα, οι πιστοί ψάλλουν τους Χαιρετισμούς της Εκκλησίας και εορτάζονται τα Χριστούγεννα. 
   2) Η κάθε Λειτουργία έχει τέσσερα αναγνώσματα από την Καινή Διαθήκη: Επιστολές του αποστόλου Παύλου, Καθολικές Επιστολές, Πράξεις των Αποστόλων και Ευαγγέλιο. Ως προς την Παλαιά Διαθήκη, κατά τη διάρκεια της Μεγάλης Τεσσαρακοστής και της Μεγάλης Εβδομάδας διαβάζονται αρκετά αναγνώσματα από αυτήν. Πριν από το ευαγγελικό ανάγνωσμα διαβάζεται το Συναξάρι της ημέρας και μετά ακολουθεί το κήρυγμα.
    3) Ο ιερέας διαβάζει τρεις φορές την ευχή της αφέσεως, με την οποία οι εξομολογουμένοι πιστοί λυτρώνονται από τις αμαρτίες τους. Επίσης, την ίδια ευχή διαβάζει ακόμη δύο φορές, μία κατά τον Εσπερινό και μία κατά τον Όρθρο. 
    4) Στην Κοπτική Εκκλησία προσφέρεται κατά τη μετάληψη χωριστά ο Άρτος από τον Οίνο, εκτός αν κάποιος είναι άρρωστος, οπότε δίνονται και τα δύο μαζί. Επίσης,τα βρέφη κοινωνούν μόνο το Αίμα.
    5) Για να μπει κανείς στο θυσιαστήριο, πρέπει να βγάλει τα υποδήματά του. Οι Κόπτες λειτουργιολόγοι υποστηρίζουν πως αυτή η συνήθεια έχει τις βιβλικές της ρίζες στην περίφημη συνάντηση του προφήτη Μωϋσή με τον Θεό. «Και είπε: Μην πλησιάσεις εδώ· λύσε τα υποδήματά σου από τα πόδια σου, επειδή ο τόπος πάνω στον οποίο στέκεσαι είναι άγια γη» (Έξοδος 3:5).
    6) Μετά τη μετάληψη οι πιστοί πίνουν νερό, ώστε να βεβαιωθούν ότι δεν παρέμεινε τίποτα από το Τίμιο Σώμα και Αίμα στο στόμα του μεταλαμβάνοντος.
    7) Στον λόγο της συστάσεως λέμε στην Κοπτική μας Λειτουργία ότι ο Χριστός γεύτηκε από το Ποτήριο πριν το μεταδώσει στους μαθητές του, κάτι που υπάρχει αποκλειστικά στην Κοπτική Εκκλησία.
    8) Ένα από τα χαρακτηριστικά γνωρίσματα της Λειτουργικής μας παράδοσης είναι πως, με τη λήξη της Θείας Λειτουργίας, ο ιερέας ραντίζει το ποίμνιο με το αγιασμένο νερό που χρησιμοποιήθηκε κατά τη διάρκεια της Θείας Λειτουργίας, όπως αναφέρεται από τον Ιεζεκιήλ: «Ήταν ποταμός, τον οποίο δεν μπορούσα να διαβώ, επειδή τα νερά ήταν υψωμένα, νερά για κολύμπι, ποταμός αδιάβατος». Εδώ το νερό συμβολίζει το Άγιο Πνεύμα, που πλημμυρίζει την Εκκλησία με τη Θεία Χάρη.




 
ΕΥΧΑΡΙΣΤΙΕΣ

Οι ιερείς και η συντακτική ομάδα της Κοπτορθόδοξης Εκκλησίας της Παρθένου Μαρίας και του αποστόλου Μάρκου, στην Ελλάδα, ευχαριστούν θερμά :

Το μοναχό Ειρηναίο Ελ Μπαραμούσι, της ερήμου της Νιτρίας, για τις πολύτιμες συμβουλές του, αλλά και για την ανεκτίμητη βοήθεια στην έκδοση του παρόντος αλλά και των υπόλοιπων λειτουργικών βιβλίων της Εκκλησίας μας.
•	Τον διάκονο Ρόζντι Ντους, διδάκτορα της Θεολογικής Σχολής Θεσσαλονίκης και καθηγητή της Θεολογικής Σχολής Καΐρου, για την αξιοθαύμαστη και αξιέπαινη βοήθεια που προσέφερε για την πραγματοποίηση του έργου αυτού.
•	Τον ιερέα Βασίλειο Χάνα, διδάκτορα της Θεολογικής Σχολής Αθηνών και καθηγητή της Θεολογικής Σχολής Πορτ Σαΐντ και Μεχάλλα Κεμπίρ, για την πολύτιμη βοήθεια που και αυτός, με τη σειρά του, προσέφερε στην πραγματοποίησηση του έργου αυτού. 
•	Τον ιερομόναχο Μακάριο Ελ Μπαραμούσι, για τη βοήθειά του. 
•	Τον κ. Σάμεχ Φαρούκ, καθηγητή της Σχολής Φιλολογίας του Καΐρου στο Ελληνοευρωπαϊκό Τμήμα. 
•	Τον κ. Ιονάν Νταούντ, για τη βοήθειά του.
•	Επίσης, ευχαριστούμε από τα βάθη της καρδιάς μας το σύλλογο της εκκλησίας, διότι υποστήριξε οικονομικά αυτό το έργο, αλλά και τα άλλα έργα.



















￼  (Το Κοπτορθόδοξο Λειτουργικό, έκδοση της Μονής της Παναγίας Ελ Μπαραμός στην έρημο της Νιτρίας, πρώτη έκδοση 1902 μΧ.),


(2 ) Για περισσότερες πληροφορίες σχετικά με την Κοπτική Λειτουργική παράδοση, ειδικότερα δε για την ιστορία των Κοπτών, βλέπε τη διδακτορική διατριβή του Κόπτη καθηγητή Magdi Rashidi beshai awad, Θεσσαλονίκη 2004.
