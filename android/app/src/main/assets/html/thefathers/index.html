<h1>Οι Αναχωρητές Πατέρες</h1>

<blockquote>
	«Όταν επέστρεψε ο Μακάριος ο Μέγας στη μονή του, έχοντας δει προηγουμένως δύο αναχωρητές στην έρημο, είπε στους μαθητές του:
— Εγώ δεν είμαι μοναχός, αλλά είδα αληθινούς μοναχούς».
</blockquote>


<h3>Οι εφημέριοι, η συντακτική ομάδα και ο σύλλογος της εκκλησίας αφιερώνουν το
	παρόν βιβλίο στην μνήμη του Μακαριστού Άββα Σενούντα Γ’.</h3>

<h1>Ο ΒΙΟΣ ΤΟΥ ΜΑΚΑΡΙΟΤΑΤΟΥ ΠΑΠΑ ΚΑΙ ΠΑΤΡΙΑΡΧΗ ΤΗΣ ΜΕΓΑΛΟΥΠΟΛΗΣ ΑΛΕΞΑΝΔΡΕΙΑΣ «ΣΕΝΟΥΝΤΑ Ο 117ος»</h1>

<p>Ο πάπα Σενούντα ( Σενούθιος) ο Γ’, γεννήθηκε το 1923 στο Ασιούτ της άνω Αιγύπτου.
	Σπούδασε στο Ιστορικό τμήμα της Φιλοσοφικής σχολής του Πανεπιστημίου του Καΐρου
	και στην Θεολογική Σχολή. Το 1954 έγινε μοναχός στο μοναστήρι της Παναγίας ή
	αλ Σουριάν στην έρημο της Νιτρίας με το όνομα (Αντώνιος ελ Σουριάνη). Αργότερα
	έζησε ως ερημίτης σε σπήλαιο της Νιτρικής ερήμου και κατόπιν επέστρεψε στο
	μοναστήρι του. Έπειτα έγινε Γενικός Γραμματέας του τότε Μακαριστού Πατριάρχου
	αββά Κυρίλλου. Το 1962 χειροτονήθηκε επίσκοπος των Θεολογικών σπουδών και το
	1972 Πατριάρχης των Κοπτών. Από το 1963 έκανε εβδομαδιαίο κήρυγμα στον καθεδρικό
	ναό του αγίου Μάρκου στο Κάιρο. Ήταν πνευματικός πατέρας και ηγέτης 18 εκατομμυρίων Κοπτών.
	Χαρισματική φυσιογνωμία, δεινός ομιλητής, πολυμαθέστατος ανήρ και εξαιρετικά δραστήριος
	στο ποιμαντικό και κοινωνικό του έργο. Ήταν πολυγραφώτατος συγγραφέας βιβλίων και άρθρων.
	Το συγγραφικό του έργο ήταν πλούσιο (περίπου 160 συγγράμματα), εκ των οποίων ορισμένα
	μεταφράστηκαν στην Αγγλική, Γαλλική, Γερμανική και Ελληνική. Δίδασκε στη Θεολογική Σχολή,
	κήρυττε, ,διοικούσε, ταξίδευε και επισκεπτόταν κοπτικά κέντρα και εκκλησίες του εξωτερικού,
	όπου ήταν ο πρώτος Πατριάρχης που ενδιαφέρθηκε για την οικοδόμηση ναών στο εξωτερικό.
	Επίσης, φρόντιζε για τα μοναστήρια και είχε την ευθύνη και την φροντίδα για την
	αναβάθμιση της ζωής των Κοπτών.</p>

<p>Ο Άββα Σενούντα ήταν ο ηγέτης της Κοπτικής Εκκλησίας, πάνω από 38 χρόνια και ήταν πολύ αγαπητός και σεβαστός από όλους. Επί των ημερών του η Κοπτική Εκκλησία αναγεννήθηκε. Ήταν υπέρμαχος της ενότητας όλων των Χριστιανών, του διεκκλησιαστικού διαλόγου. Ήταν πολύ αφιερωμένος στο ποιμαντικό έργο του.</p>
<p>Την τελευταία του πνοή άφησε το Σάββατο, 17 Μαρτίου 2012.</p>
<p>Πολλές εκατοντάδες πιστοί βρέθηκαν στον Καθεδρικό ναό, στο Κάιρο,
	παρακολουθώντας με οδύνη την εξόδιο ακολουθία, αποτίοντας ύστατη τιμή στον
	εκδημήσαντα ιεράρχη.</p>

<center><h2>Εισαγωγή</h2></center>

<p>Ο αναχωρητής είναι ο άνθρωπος που πέθανε για τον κόσμο, ώστε να ζήσει με τον
	Θεό και ο Θεός με αυτόν· είναι ο άνθρωπος που άφησε όλες τις απολαύσεις του
	κόσμου, ώστε μοναδική του απόλαυση να είναι ο Θεός.</p>
<p>Ποιος μπορεί να συγγράψει τον βίο ενός αναχωρητή ή να αποκαλύψει έστω μία
	ημέρα από τη ζωή του; Εμείς απλώς περιγράφουμε την εξωτερική όψη της ζωής του,
	όπως: Πώς ξεκίνησε τον αναχωρητικό βίο του; Ποιος τον είδε, ώστε να συγγράψει τον βίο του;</p>

<p>Κάποτε που βρισκόμουν στο κελί μου στην έρημο κατά το 1960, ανέπεμψα αίτημα στον Θεό, λέγοντάς Του:</p>

<center><h2>Ποίημα</h2></center>

<blockquote>
- Όσο τελώ εν ηρεμία και γαλήνη, τόσο<br/>
- αναφαίνονται τα μυστήρια του Θεού.<br/>
-Απομακρύνθηκα από τους ανθρώπους, ώστε οι οφθαλμοί μου να μη βλέπουν τίποτε άλλο εκτός από το πρόσωπο του Θεού με την ελεήμονα
καρδιά.<br/>
- Άφησα τον κόσμο και τον λησμόνησα, και δεν<br/>
- θα τον επιθυμήσω.<br/>
- Είναι μάταιος ο κόσμος τούτος, και όσοι έχουν τη νοσταλγία του είναι άφρονες.<br/>
- Ό,τι υπάρχει στον κόσμο είναι φαντασία που θα αφανιστεί.
</blockquote>

<p>Από τότε άρχισα να μελετώ τα χειρόγραφα που εξιστορούν τον βίο των αναχωρητών,
	τα οποία φυλάσσονται στη Μονή Σουριάν φέροντας τους αριθμούς 380, 391, 396, 399,
	και το έργο Οι σαράντα εμπειρίες με αριθμό 383. Επίσης, μελέτησα όσα συνέγραψε
	ο άγιος Ιερώνυμος, αλλά και άλλοι πατέρες, καθώς και το Συναξάριο και άλλα έργα.</p>
<p>Μετά τη μελέτη των έργων αυτών, δεν θέλησα να καταγράψω τους βίους των αναχωρητών,
	αλλά να καταγράψω απλώς κάποιες πτυχές από τους βίους τους.</p>
<p>Έτσι, παρουσιάζω το ανά χείρας βιβλίο στους αγαπητούς αναγνώστες, ώστε να δείξω
	τη ζωή κάποιων ανθρώπων που έζησαν σαν τους αγγέλους, και η Εκκλησία τούς τιμά
	και έχουν ιδρυθεί ναοί επ’ ονόματί τους. Κάποιοι από αυτούς έζησαν ως απλοί μοναχοί,
	ενώ άλλοι ως αναχωρητές, όπως είναι ο άγιος Μπούλα και η αγία Μαρία η Αιγυπτία.</p>
<p>Στις σελίδες που ακολουθούν αναφέρονται, λοιπόν, κάποιες πτυχές του βίου τους.</p>
